<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
		<title>RDI-SS-05-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="RDI-SS-05-9">
		<div class="_idGenObjectStyleOverride-1">
			<p id="_idParaDest-126" class="Tibetan-Chapter"><a id="commentary"><span style="color: #2c4775">ཐེག་པ་ཆེན་པོ་བློ་སྦྱོང་དོན་བདུན་མའི་ཁྲིད་ཡིག་བློ་དམན་འཇུག་བདེར་བཀོད་པ་བྱང་ཆུབ་གཞུང་ལམ།</span></a><br/></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">༄༅། །གུ་རུ་བུདྡྷཱ་བོདྷི་སཏྭེ་བྷྱོ་ན་མཿ</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">བྱམས་པའི་འཁོར་ལོ་སྔོན་དུ་འགྲོ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">དོན་གཉིས་ཕྱོགས་ལས་རྣམ་པར་རྒྱལ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ཐུབ་མཆོག་ཞབས་ཀྱི་པདྨོ་ནི། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">མི་ཕྱེད་དད་པས་གཙུག་ཏུ་བཅིང༌། །</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">དཔའ་བོ་སྙིང་རྗེའི་གྲུ་བཟུང་ནས། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">སྲིད་འགྲོ་སྡུག་བསྔལ་མཚོ་ལས་སྒྲོལ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">འཇམ་དཔལ་སྤྱན་རས་གཟིགས་དབང་སོགས། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">གྲགས་ཆེན་རྒྱལ་བའི་སྲས་ལ་འདུད། །</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">སྟོང་ཉིང་སྙིང་རྗེའི་ལམ་བཟང་སྟོན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">བླ་ན་མེད་པའི་དགེ་བའི་བཤེས། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">རྒྱལ་བ་ཀུན་གྱི་འདྲེན་པ་ནི། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">བླ་མའི་ཞབས་ལ་ཕྱག་བགྱིའོ། །</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">སྲས་བཅས་རྒྱལ་བའི་བགྲོད་གཅིག་ལམ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">གོ་བར་སླ་བས་བསླད་མེད་ལ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ལག་ལེན་བདེ་བས་འཇུག་པར་སྤྲོ། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">ཟབ་པས་སངས་རྒྱས་འགྲུབ་དེ་འཆད། །</span></p>
			<p id="_idParaDest-127" class="Tibetan-Sabche"><span class="Tibetan-Sabche _idGenCharOverride-1">འདིར་བྱང་ཆུབ་ཀྱི་སེམས་སྒོམ་པའི་མན་ངག་ཁྱད་པར་དུ་འཕགས་པ་བློ་སྦྱོང་དོན་བདུན་མའི་ཁྲིད་སྟོན་པ་ལ་གསུམ། བརྒྱུད་པའི་བྱུང་ཁུངས། སྤྱིའི་དགོས་དོན། ཁྲིད་གཞུང་དངོས་འཆད་པའོ། །དང་པོ་༼བརྒྱུད་པའི་བྱུང་ཁུངས་༽ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཐུབ་དབང་སྲས་དང་བཅས་པའི་ཐུགས་ཀྱི་མན་ངག་སྙན་ནས་སྙན་དུ་བརྒྱུད་པའི་བྱང་ཆུབ་སེམས་ཀྱི་མངའ་བདག་གསེར་གླིང་པ་ཆོས་ཀྱི་གྲགས་པ་དང༌། རང་གི་སྐུ་ཤ་དངོས་སུ་སྦྱིན་ཅིང་བྱམས་སྙིང་རྗེ་ལ་བརྟེན་ནས་སྟོང་ཉིད་རྟོགས་པ་བླ་མ་དྷརྨ་རཀྵི་ཏ་དང༌། གཞན་གྱི་སྡུག་བསྔལ་རང་ལ་དངོས་སུ་ལེན་ནུས་པ་བླ་མ་བྱམས་པའི་རྣལ་འབྱོར་པ་གསུམ་ལས། ཇོ་བོ་རྗེ་དཔལ་ལྡན་ཨ་ཏི་ཤས་ཡུན་རིང་དུ་འབད་རྩོལ་ཆེན་པོའི་ཚུལ་གྱིས་རྫོགས་པར་གསན་ནས་བྱང་ཆུབ་སེམས་ཀྱིས་ཐུགས་རྒྱུད་གཏམས། བོད་ཀྱི་མགོན་དུ་ཕེབས་ཏེ་ཆོས་ཀྱི་འཁོར་ལོ་དཔག་ཏུ་མེད་པ་ཞིག་ཀྱང་ཚུལ་འདི་ཁོ་ན་ལ་བརྟེན་ནས་བསྐོར། རིགས་ཅན་གསུམ་གྱི་གདུལ་བྱ་མཐའ་ཡས་པ་བྱང་གྲོལ་དུ་བཀོད་པ་ལས་སློབ་མའི་གཙོ་བོ་ཁུ་རྔོག་འབྲོམ་གསུམ་དང༌། དེ་ལས་ཀྱང་སྤྱན་རས་གཟིགས་དངོས་འབྲོམ་སྟོན་རིན་པོ་ཆེའི་ཞལ་སློབ་རིགས་གསུམ་སྤྲུལ་པ་སྐུ་མཆེད་གསུམ་ལ་གཞུང༌། གདམས་ངག མན་ངག་གསུམ་གྱི་བཀའ་སོ་སོར་བབས་པའི་དགེ་བའི་བཤེས་གཉེན་ཆེན་པོ་རྣམས་ལས་རིམ་པར་བརྒྱུད་དེ། བཀའ་གདམས་གཞུང་དྲུག་བཤད་སྲོལ་གྱི་བཀའ་དགེ་ལུགས་པ་ལ་བབས། བདེན་བཞི་གདམས་ངག་ཏུ་སྟོན་པའི་བཀའ་དྭགས་བརྒྱུད་པ་ལ་བབས། མན་ངག་ཐིག་ལེ་བཅུ་དྲུག་གི་བཀའ་སྲོལ་གཉིས་ཀས་སྐྱོང་བར་བཞེད། དེ་ལྟར་ལྷ་ཆོས་བདུན་ལྡན་གྱི་བསྟན་པའི་བདག་པོ་བཀའ་གདམས་རིན་པོ་ཆེར་གྲགས་པ། ལྷ་བཞིས་ལུས་བརྒྱན། སྡེ་སྣོད་གསུམ་གྱིས་ངག་བརྒྱན། བསླབ་པ་གསུམ་གྱིས་སེམས་བརྒྱན་པའི་བཀའ་བརྒྱུད་རིན་པོ་ཆེ་འདི་ལ། མདོ་ལུགས་རང་རྐང་དང༌། སྔགས་དང་ཅུང་ཟད་འབྲེལ་བའི་གདམས་ངག་མཐའ་ཡས་པ་བཞུགས་པ་ཐམས་ཅད་ཀྱང་སྟོང་ཉིད་སྙིང་རྗེ་ཟུང་འབྲེལ་གྱི་ལམ་སྟོན་པ་ཤ་སྟག་ཡིན་མོད། གཙོ་བོར་ཀུན་རྫོབ་བྱང་སེམས་ཀྱི་བཀའ་བབས་པས་བརྒྱུད་འཛིན་སྐྱེས་ཆེན་ཕལ་མོ་ཆེས་བདག་གཞན་བརྗེ་བའི་མན་ངག་དང་རྣམ་ཐར་རྩལ་དུ་བཏོན་ཅིང༌། དེ་ལའང་ཁྲིད་ཚུལ་གྱི་ཕྱག་སྲོལ་འདྲ་མིན་མང་བ་ལས། དོན་བདུན་མ་འདི་ནི་བྱ་འཆད་ཁ་བ་ཆེན་པོ་ཡེ་ཤེས་རྡོ་རྗེའི་གདམས་པའི་བཀའ་སྲོལ་ལས་བྱོན་པ་ལགས་སོ། །</span></p>
			<p id="_idParaDest-128" class="Tibetan-Sabche"><span class="Tibetan-Sabche _idGenCharOverride-1">གཉིས་པ་༼སྤྱིའི་དགོས་དོན་༽ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">མཐོ་རིས་ལྷ་མིའི་བདེ་འབྲས་ལ་སྙིང་པོ་མེད་པ་ལྟ་ཞོག ཉན་རང་གི་བྱང་ཆུབ་ཐོབ་ཀྱང་མྱང་འདས་མཐར་ཐུག་མ་ཡིན་པས་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཁོ་ན་དོན་དུ་གཉེར་དགོས། དེ་འཐོབ་པར་བྱེད་པ་ལ་བྱམས་སྙིང་རྗེ་ལ་བློ་སྦྱོང་བ་ཀུན་རྫོབ་བྱང་ཆུབ་ཀྱི་སེམས་དང༌། སྤྲོས་བྲལ་རྣམ་པར་མི་རྟོག་པའི་ངང་དུ་མཉམ་པར་འཇོག་པ་དོན་དམ་བྱང་ཆུབ་ཀྱི་སེམས་སྒོམ་པ་དེ་གཉིས་ལ་མ་བརྟེན་པའི་ཐབས་གཞན་ཡོད་པ་མ་ཡིན་ཏེ། འཕགས་པ་ཀླུས།</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">བདག་ཉིད་དང་ནི་འཇིག་རྟེན་འདིས། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">བླ་མེད་བྱང་ཆུབ་ཐོབ་འདོད་ན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">དེ་ཡི་རྩ་བ་བྱང་ཆུབ་སེམས། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">རི་དབང་རྒྱལ་པོ་ལྟར་བརྟན་དང༌། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ཕྱོགས་མཐས་གཏུགས་པའི་སྙིང་རྗེ་དང༌། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">གཉིས་ལ་མི་བརྟེན་ཡེ་ཤེས་ལགས། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་སོ། །དེའང་བསོད་ནམས་དང་ཡེ་ཤེས་ཀྱི་ཚོགས་རྣམས་ཀྱང་གང་དང་ལྡན་ན་མི་གནས་པའི་མྱང་འདས་ཀྱི་ཕ་རོལ་ཏུ་ཕྱིན་པ་སོགས་ཐེག་པ་ཆེན་པོའི་གྲངས་སུ་ཆུད་པའི་རྩ་བ་ནི་སེམས་བསྐྱེད་པ་ཁོ་ན་ཡིན་ཅིང༌། དེའང་བྱམས་སྙིང་རྗེ་ལ་བརྟེན་ནས་སྐྱེ་བ་དང༌། མཐར་ཐུག་གི་སངས་རྒྱས་ཐོབ་པ་ནའང་དམིགས་མེད་སྙིང་རྗེས་གཞན་དོན་ཉག་ཅིག་མཛད་པ་ལས་ཅིའང་བྱར་ཡོད་པ་མ་ཡིན་པ་དང༌། ལས་དང་པོ་བའི་རྒྱུད་ལ་དོན་དམ་བྱང་སེམས་ཇི་བཞིན་པ་མི་སྐྱེ་ཞིང་ཀུན་རྫོབ་བྱང་སེམས་སྦྱོང་ན་ངེས་པར་སྐྱེ་ལ། དེ་སྐྱེས་པས་དོན་དམ་བྱང་སེམས་རང་ཤུགས་སུ་རྟོགས་པར་འགྱུར་བ་སོགས་སྒོ་དུ་མ་ནས་ཐོག་མར་སེམས་བསྐྱེད་པའི་དོན་འབྲས་ཀུན་རྫོབ་བྱང་ཆུབ་སེམས་ནན་ཏན་དུ་བསྒོམ་དགོས་ལ། དེའི་གདམས་ངག་འདུན་པས་སྦྱོང་བའི་ཐབས་ཀྱི་རྩ་བ་ནི། སློབ་དཔོན་ཞི་བ་ལྷས།</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">གང་ཞིག་བདག་དང་གཞན་རྣམས་ནི། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">མྱུར་དུ་བསྐྱབ་པར་འདོད་པ་དེས། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">བདག་དང་གཞན་དུ་བརྗེ་བྱ་བ། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">གསང་བའི་དམ་པ་སྤྱད་པར་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་པ་ལྟར། འོག་ཏུ་འཆད་པའི་བདག་གཞན་བརྗེ་བའི་སྒོམ་རིམ་ཁོ་ན་སྟེ། བློ་སྦྱོང་རིམ་པ་གཞན་རྣམས་ཀྱང་འདི་ལས་འཕྲོས་པའི་ཡན་ལག་ཤ་སྟག་གོ །</span></p>
			<p id="_idParaDest-129" class="Tibetan-Sabche"><span class="Tibetan-Sabche _idGenCharOverride-1">གསུམ་པ་༼ཁྲིད་གཞུང་དངོས་༽ལ་གཉིས། གཞུང་ཁྲིད་དངོས་འཆད་པ་དང༌། བརྒྱུད་པའི་གདམས་པས་ཁ་སྐོང་བའོ། །དང་པོ་༼གཞུང་ཁྲིད་དངོས་འཆད་པ་༽ལ་བདུན། སྔོན་འགྲོ་རྟེན་གྱི་ཆོས་བསྟན་པ། དངོས་གཞི་བྱང་ཆུབ་ཀྱི་སེམས་སྦྱོང་བ། རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ། ཚེ་གཅིག་གི་ཉམས་ལེན་དྲིལ་ནས་བསྟན་པ། བློ་འབྱོངས་པའི་ཚད། བློ་སྦྱོང་གི་དམ་ཚིག བློ་སྦྱོང་གི་བསླབ་བྱའོ། །དང་པོ་༼</span><span class="Tibetan-Sabche _idGenCharOverride-1">སྔོན་འགྲོ་རྟེན་གྱི་ཆོས་བསྟན་པ་༽ནི།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">དང་པོ་སྔོན་འགྲོ་དག་ལ་བསླབ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་གསུངས་ཏེ།</span></p>
			<p id="_idParaDest-130" class="Tibetan-Sabche"><span class="Tibetan-Sabche _idGenCharOverride-1">འདི་ལ་གཉིས། ཐུན་གྱི་སྔོན་འགྲོ་དང༌། ཁྲིད་ཀྱི་སྔོན་འགྲོའོ། །དང་པོ་༼ཐུན་གྱི་སྔོན་འགྲོ་༽ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཐུན་ལ་འཇུག་པའི་ཐོག་མ་ཐམས་ཅད་དུ་རང་གི་སྤྱི་བོར་པད་ཟླའི་གདན་ལ་རྩ་བའི་བླ་མ་ཞལ་འཛུམ་བག་སྐུ་གཟི་བརྗིད་དང་ལྡན་ཞིང༌། ཐུགས་དམིགས་མེད་སྙིང་རྗེས་འགྲོ་ལ་དགོངས་ཏེ་བཞུགས་པ་རྩ་བརྒྱུད་བླ་མ་ཀུན་འདུས་ཀྱི་ངོ་བོར་བསམ། མོས་གུས་དུང་དུང་བའི་ངང་ནས་སྤྲོ་ན་བརྒྱུད་པའི་གསོལ་འདེབས་ཀྱང་བྱ། ཁྱད་པར་དུ་བླ་མ་ཡང་དག་པ་ཡོངས་ཀྱི་དགེ་བའི་བཤེས་གཉེན་ཆེན་པོས་བདག་ལ་བྱིན་གྱིས་བརླབ་ཏུ་གསོལ། བྱམས་སྙིང་རྗེ་བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེ་བར་མཛད་དུ་གསོལ་ཞེས་གསོལ་བ་ལན་བརྒྱ་སྟོང་དུ་བཏབ་པའི་མཐར། བླ་མ་དེ་ཉིད་རང་གི་སྤྱི་བོའི་ཚངས་བུག་ནས་མར་བྱོན། སྙིང་འོད་ཀྱི་གུར་ཁང་སྒོང་སྐོགས་ཁ་གྱེན་བསྟན་ལྟ་བུར་བཞུགས་པར་བསམ་ལ་མོས་གུས་དུང་དུང་བ་ཞིག་བྱ་བ་ནི་བླ་མའི་རྣལ་འབྱོར་ཏེ་ཐུན་འགོ་ཐམས་ཅད་དུ་གལ་ཆེའོ། །</span></p>
			<p id="_idParaDest-131" class="Tibetan-Sabche"><span class="Tibetan-Sabche _idGenCharOverride-1">གཉིས་པ་༼ཁྲིད་ཀྱི་སྔོན་འགྲོ་༽</span><span class="Tibetan-Sabche _idGenCharOverride-1">ལ།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">དལ་འབྱོར་རྙེད་དཀའ། འཆི་བ་མི་རྟག་པ། འཁོར་བའི་ཉེས་དམིགས། ལས་རྒྱུ་འབྲས་བསམ་པ་བཞི་པོ་ཁྲིད་གསར་པ་ཡིན་ན་ལམ་རིམ་ལྟར་རྒྱས་པར་འཆད་ཅིང་རྒྱུད་ལ་སྐྱེ་ངེས་སུ་བསྒོམ་དགོས་ལ། དམིགས་པའི་རྩ་བ་མདོར་བསྡུས་ལ་མོས་ན། ཆོས་སྒྲུབ་པའི་རྟེན་དལ་འབྱོར་ཕུན་སུམ་ཚོགས་པ་དང་ལྡན་པའི་མི་ལུས་རིན་པོ་ཆེ་འདི་ཐོབ་པ་ལ་རྒྱུ་དགེ་བ་ཕུན་སུམ་ཚོགས་པ་བསྒྲུབ་དགོས། སེམས་ཅན་གྱི་ནང་ན་དགེ་བ་རྣམ་དག་བསྒྲུབ་པ་ཆེས་ཉུང་བས་འབྲས་བུ་དལ་འབྱོར་ཐོབ་པ་དཀའ། དུད་འགྲོ་ལ་སོགས་པ་འགྲོ་བ་གཞན་ལ་ལྟོས་ན་མི་ལུས་ཐོབ་པ་སྲིད་མཐའ་ཙམ་དུ་འདུག་པས་བདག་གིས་ད་རེས་མི་ལུས་ལན་གཅིག་ཐོབ་པ་འདི་ཆུད་ཟོས་སུ་མི་གཏང་བར་ཆོས་རྣམ་དག་ཅིག་ཅི་ནས་ཀྱང་བྱ། དེའང་ཚེ་ལ་ངེས་པ་མེད་ཅིང་འཆི་བའི་རྐྱེན་ཤིན་ཏུ་མང༌། དེ་རིང་ཙམ་ཡང་མི་འཆི་བར་འདུག་པའི་གདེང་ཡང་མེད་པས་ད་ལྟ་ཉིད་ནས་དམ་པའི་ཆོས་ལ་འབད་དགོས། འཆི་བའི་ཚེ་དགེ་སྡིག་གཉིས་པོ་མ་གཏོགས་ཟས་ནོར་ལོངས་སྤྱོད་གནས་ལུས་དབང་ཐང་གང་ཡོད་རྗེས་སུ་མི་འབྲང་ཞིང་ཕན་པ་སྤུ་ཙམ་ཡང་མེད་པས་ཅིས་ཀྱང་དགོས་པ་མེད། ཤི་བའི་འོག་ཏུ་ལས་ཀྱི་དབང་གིས་འགྲོ་བ་རིགས་དྲུག་གང་དུ་སྐྱེས་ཀྱང་བདེ་བ་སྐྲ་རྩེ་ཙམ་མེད། དགེ་སྡིག་གི་ལས་ལས་བདེ་སྡུག་གི་འབྲས་བུ་འབྱུང་བ་ནི་བསླུ་བ་མེད་པས་སྡིག་པ་སྲོག་ལ་བབས་ཀྱང་མི་བྱེད། དགེ་བ་ཁོ་ན་འབད་པ་ཆེན་པོས་བསྒྲུབ་པར་བྱའོ་སྙམ་པ་ནན་ཏན་དུ་སྦྱང༌། ཐུན་མཇུག་རྣམས་སུ་ཡན་ལག་བདུན་པ་ཅི་ནུས་དང༌། ཐུན་མཚམས་སུ་དམིགས་པའི་དོན་ལག་ལེན་དུ་འདེབས་པ་ནི་སྦྱོར་དངོས་ཐམས་ཅད་ལ་འགྲེ་བར་བྱའོ། །</span></p>
			<p id="_idParaDest-132" class="Tibetan-Sabche"><span class="Tibetan-Sabche _idGenCharOverride-1">གཉིས་པ་དངོས་གཞི་ལ་གཉིས། དོན་དམ་བྱང་སེམས་ཞར་བྱུང་དུ་བསྒོམ་པ། ཀུན་རྫོབ་བྱང་སེམས་གཙོ་བོར་བསྒོམ་པའོ། །དང་པོ་༼དོན་དམ་བྱང་སེམས་ཞར་བྱུང་དུ་བསྒོམ་པ་༽ལ་གཉིས། ཐུན་དང༌། ཐུན་མཚམས་སོ། །དང་པོ་༼ཐུན་༽ལ་སྦྱོར་བ་བླ་མའི་རྣལ་འབྱོར་སོང་ནས།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ལུས་དྲང་པོར་འདུག་སྟེ་དབུགས་ཕྱིར་འགྲོ་དང་ནང་འགྲོ་ལན་ཉེར་གཅིག་གི་བར་དུ་མ་འཁྲུགས་པར་བགྲངས་པས་བསམ་གཏན་གྱི་སྣོད་དུ་རུང་བར་འགྱུར་རོ། །དངོས་གཞི་ནི།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཆོས་རྣམས་རྨི་ལམ་ལྟ་བུར་བསམ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་པས། སྣོད་བཅུད་དངོས་པོའི་ཆོས་གཟུང་བའི་ཡུལ་དུ་སྣང་བ་འདི་རྣམས་རང་གི་སེམས་ཀྱི་འཁྲུལ་སྣང་ཁོ་ན་ཡིན་པས། དོན་ལ་བདེན་པར་གྲུབ་པ་ཅུང་ཟད་ཀྱང་མེད་དེ་རྨི་ལམ་གྱི་སྣང་བ་ལྟ་བུའོ་ཞེས་བསམ་ལ་འདུན་པ་ཅུང་ཟད་སྦྱང༌། སེམས་ཉིད་བདེན་ནམ་སྙམ་ན།</span></p>
			<p class="Tibetan-Citations-in-Verse_Tibetan-Citations-First-line-alone"><span class="Tibetan-Root-Text _idGenCharOverride-1">མ་སྐྱེས་རིག་པའི་གཤིས་ལ་དཔྱད། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་གསུངས་ཏེ། རང་སེམས་ཀྱི་ངོ་བོ་ལ་ཅེར་གྱིས་བལྟས་པས་ཁ་དོག་དབྱིབས་སོགས་གང་དུའང་མ་གྲུབ་ཅིང་འབྱུང་བའི་ཁུངས་མེད་པས་དང་པོར་མ་སྐྱེ། ད་ལྟ་ལུས་ཀྱི་ཕྱི་ནང་ལ་སོགས་པ་གང་དུ་འང་མི་གནས། མཐར་འགྲོ་ཞིང་འགག་པའི་ཡུལ་མེད་པ་སྐྱེ་འགག་གནས་བྲལ་གྱི་རིག་པའི་གཤིས་ལ་སེམས་འཚོལ་གྱི་དཔྱད་པས་ཐག་ཆོད་ཀྱི་ངེས་ཤེས་འཐོབ་པར་བྱ། དེའི་ཚེ་ལུས་སེམས་ཐམས་ཅད་སྟོང་པའོ་སྙམ་པ་དང༌། སྟོང་པ་ལ་ཅིས་ཀྱང་ཕན་གནོད་མེད་དོ་སྙམ་པ་སོགས་གཉེན་པོའི་རྣམ་རྟོག་བྱུང་ན།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">གཉེན་པོ་ཉིད་ཀྱང་རང་སར་གྲོལ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་ཏེ། གཉེན་པོ་བདེན་མེད་ཀྱི་འདུན་པ་དེ་གའི་ངོ་བོར་བལྟས་པས། དེ་ཉིད་ཀྱང་གཏད་མེད་རང་སར་གྲོལ་བ་དེའི་ངང་དུ་ལྷོད་ཀྱིས་གློད། དེ་དག་ནི་དཔྱད་སྒོམ་པའི་གྲུབ་དོན་མན་ངག་ཏུ་བསྟན་པའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ངོ་བོ་ཀུན་གཞིའི་ངང་ལ་གཞག །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་པ་ནི་འཇོག་ཚུལ་དངོས་བསྟན་པ་སྟེ། རྣམ་ཤེས་ཚོགས་བདུན་གྱི་སྤྲོ་བསྡུ་ཐམས་ཅད་དང་ཕྲལ་ནས། ཆོས་ཐམས་ཅད་ཀྱི་ངོ་བོ་ཀུན་གཞི་ངང་ལུགས་དགེ་བ་བདེ་གཤེགས་སྙིང་པོའི་སྒྲས་བསྟན་པ། སྤྲོས་བྲལ་གསལ་ལ་མི་རྟོག་པའི་མཚན་ཉིད་ཅན་གྱི་ངང་དུ། གཤིས་ཅིར་ཡང་མ་གྲུབ་པ་ལ་བློས་གང་ཡང་མི་འཛིན་པར་རང་བབ་ཏུ་གཞག་པ་སྟེ། མདོར་ན་རྣམ་རྟོག་གི་རྗེས་སུ་མི་འབྲང་བར་སེམས་ཉིད་གསལ་ལ་རྟོག་མེད་ཀྱི་ངང་དུ་ཅི་གནས་སུ་མཉམ་པར་གཞག་པ་ནི་འཇོག་སྒོམ་པའི་བབ་སོའོ། །རྗེས་ཡན་ལག་བདུན་པ་སྔར་ལྟར་འགྲེའོ། །</span></p>
			<p id="_idParaDest-133" class="Tibetan-Sabche"><span class="Tibetan-Sabche _idGenCharOverride-1">གཉིས་པ་༼ཐུན་མཚམས་སུ་བསྒོམ་པ་༽ནི།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཐུན་མཚམས་སྒྱུ་མའི་སྐྱེས་བུར་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས་ཐུན་མཚམས་སུ་སྤྱོད་ལམ་ཅི་བྱེད་ཀྱང་མཉམ་བཞག་གི་ཉམས་དང་མ་བྲལ་བར། རང་གཞན་སྣོད་བཅུད་གང་སྣང་ཐམས་ཅད་མེད་བཞིན་དུ་སྣང་བ་སྒྱུ་མའི་སྐྱེས་བུ་ལྟར་བདེན་མེད་དུ་ཤེས་པའི་འདུན་པ་རྒྱུན་ཆགས་སུ་བསྐྱེད་དོ། །</span></p>
			<p id="_idParaDest-134" class="Tibetan-Sabche"><span class="Tibetan-Sabche _idGenCharOverride-1">གཉིས་པ་ཀུན་རྫོབ་བྱང་སེམས་གཙོ་བོར་སྒོམ་པ་ལ་གསུམ། སྦྱོར་བ། དངོས་གཞི། ཐུན་མཚམས་ཀྱི་ཆོས་སོ། །དང་པོ་༼</span><span class="Tibetan-Sabche _idGenCharOverride-1">སྦྱོར་བ་ལ་༽སྔོན་འགྲོ་སོགས་གོང་ལྟར་ལ།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">གཏོང་ལེན་གྱི་གཞི་བྱམས་སྙིང་རྗེ་བསྒོམ་དགོས་ཏེ། དེའང་ཐོག་མར་རང་གི་རྩ་བའི་མ་མདུན་དུ་ཡོད་པར་དམིགས། འདིས་བདག་ལྟོ་ན་གནས་པ་ནས་བཟུང་སྟེ་འབད་རྩོལ་ཆེན་པོས་བསྐྱངས། མོ་རང་ན་ཚ་འཁྱགས་ལྟོགས་ཐམས་ཅད་བསྲན། ཟས་གོས་སྟེར། མི་གཙང་བ་ཕྱིས། བཟང་པོ་བསླབས། ངན་པ་ལས་བཟློག་པས་ད་ལྟ་སངས་རྒྱས་ཀྱི་བསྟན་པ་དང་མཇལ་ཞིང་ཆོས་སྒྲུབ་ཏུ་ཡོད་པས་ཤིན་ཏུ་དྲིན་ཆེ། ཚེ་འདི་ཁོ་ནར་མ་ཟད་ཚེ་རབས་དཔག་ཏུ་མེད་པ་རྣམས་སུའང་དེ་ཁོ་ན་ལྟར་བྱས་ནས་བདག་གི་དོན་བྱས་པས། འདི་རང་འཁོར་བར་འཁྱམས་ཤིང་སྡུག་བསྔལ་སྣ་ཚོགས་མྱོང་བ་སྙིང་རྗེ་སྙམ་པ་དྲག་ཏུ་བསྒོམ། དེ་ནས་ཁ་ཙམ་མིན་པའི་སྙིང་རྗེ་སྐྱེས་ཤིང་འབྱོངས་ནས་རིམ་པར་རྒྱ་ཇེ་ཆེ་ལ་བསླབ་སྟེ། སེམས་ཅན་ཐམས་ཅད་རྩ་བའི་མ་འདི་ཇི་ལྟ་བ་བཞིན་དུ་ཐོག་མ་མེད་པ་ནས་མར་མ་གྱུར་པ་གཅིག་ཀྱང་མེད། ཕན་མ་བཏགས་པ་མེད་སྙམ་པས་ཐོག་མར་སྐྱེ་སླ་བ་མཛའ་བཤེས་གཉེན་འདུན། སྡུག་བསྔལ་ཤིན་ཏུ་ཆེ་བའི་ངན་སོང་གསུམ། ཉམ་ཐག་པའི་མི། ཚེ་འདིར་སྐྱིད་ཀྱང་ཤི་མ་ཐག་དམྱལ་བར་འགྲོ་བའི་སྡིག་པོ་ཆེ་རྣམས་ལ་སྒོམས། དེ་འབྱོངས་ནས་སྐྱེ་དཀའ་བ་གནོད་བྱེད་དགྲ་དང་གདོན་སོགས་ལ་བསྒོམ། དེ་ནས་སེམས་ཅན་ཐམས་ཅད་ལ་བསྒོམ། བདག་གི་ཕ་མས་མི་འདོད་བཞིན་དུ་སྡུག་བསྔལ་སྣ་ཚོགས་མྱོང་བ་མ་ཟད་སྡུག་བསྔལ་གྱི་རྒྱུ་ཁམས་པོ་ཆེ་ལ་ལོངས་སྤྱོད་པ་འདི་རྣམས་སྙིང་རེ་རྗེ། ཅི་ཚུགས་བྱ། ད་ནི་ངས་ཀྱང་འདི་རྣམས་ཀྱི་དྲིན་ལན་དུ་གནོད་པ་བསལ། བདེ་བ་དང་སྐྱིད་པ་བྱས་ནས་ཕན་གདགས་པར་བྱའོ་སྙམ་པའི་བློ་བསྲན་མི་བཟོད་པ་ཙམ་དུ་སྦྱོང་ངོ༌། །</span></p>
			<p id="_idParaDest-135" class="Tibetan-Sabche"><span class="Tibetan-Sabche _idGenCharOverride-1">གཉིས་པ་༼དངོས་གཞི་༽ནི།</span></p>
			<p class="Tibetan-Root-Text_Tibetan-Root-Text-First-Line"><span class="Tibetan-Root-Text _idGenCharOverride-1">གཏོང་ལེན་གཉིས་པོ་སྤེལ་མར་སྦྱང༌། །</span></p>
			<p class="Tibetan-Root-Text_Tibetan-Root-Text-Last-Line"><span class="Tibetan-Root-Text _idGenCharOverride-1">དེ་ཉིད་རླུང་ལ་བསྐྱོན་ཏེ་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་ཏེ། སྙིང་རྗེའི་ཡུལ་གྱུར་ཕ་མ་དེ་རྣམས་ལ་སྡུག་བསྔལ་གྱིས་དངོས་སུ་གནོད། ཀུན་འབྱུང་གིས་བརྒྱུད་ནས་གནོད་པས། མའི་རྒྱུད་ལ་ཡོད་པའི་སྡུག་བསྔལ་སྣ་ཚོགས་པ་དང་ཀུན་འབྱུང་ལས་དང་ཉོན་མོངས་པ་ཐམས་ཅད་བདག་གིས་བླང་བར་བགྱིའོ་སྙམ་པས། དེ་རྣམས་ཐམས་ཅད་རང་ལ་བྱུང་བར་བསྒོམ་ཞིང༌། བྱུང་ན་དགའ་བའི་འདུན་པ་དྲག་ཏུ་བྱ། བདག་གི་ལུས་ལོངས་སྤྱོད་དུས་གསུམ་གྱི་དགེ་བ་དང་བདེ་བ་ཐམས་ཅད་ཕ་མ་སེམས་ཅན་ལ་ལྟོས་པ་མེད་པར་གཏང་བར་བགྱིའོ་སྙམ་པས། བདེ་བ་དེ་རྣམས་གཞན་ལ་རེ་རེ་བཞིན་ཐོབ་པར་སྒོམ་ཞིང་ཐོབ་ན་དགའ་བའི་འདུན་པ་དྲག་ཏུ་བྱ། ཁྱད་པར་དམིགས་རྣམ་གསལ་བའི་ཆེད། རང་གི་དབུགས་ནང་དུ་རྔུབ་པ་དང་བསྟུན་སེམས་ཅན་ཐམས་ཅད་ཀྱི་སྡིག་སྒྲིབ་སྡུག་བསྔལ་ཅི་ཡོད་པ་ཐམས་ཅད་ནག་འུབ་ཀྱིས་བསྡུས། སྣ་སྒོ་ནས་ཞུགས། རང་གི་སྙིང་ནང་དུ་ཐིམ་པས་སེམས་ཅན་རྣམས་སྡིག་སྡུག་དང་གཏན་བྲལ་དུ་སོང་བར་བསམ། དབུགས་ཕྱིར་འགྲོ་བ་ན་རང་གི་བདེ་བ་དང་དགེ་བ་ཅི་ཡོད་པ་ཐམས་ཅད་ཟླ་ཟེར་ལྟ་བུའི་རྣམ་པས་སྣ་སྒོ་ནས་དཀར་ལམ་གྱིས་སོང༌། སེམས་ཅན་ཐམས་ཅད་ལ་ཐིམ། དེ་རྣམས་འཕྲལ་དེ་ལས་སངས་རྒྱས་ཀྱི་གོ་འཕང་ཐོབ་པར་བསམ་ཞིང་དགའ་བའང་བསྒོམ། དེ་ལྟར་རླུང་ལ་གཏོང་ལེན་བསྐྱོན་པ་འདི་ཉིད་ཐུན་གྱི་དངོས་གཞིར་བྱས་ཏེ་སྦྱང༌། ཕྱིས་སུའང་དྲན་པས་ནམ་ཟིན་ཟིན་ལ་ཉམས་སུ་ལེན། བློ་སྦྱོང་གི་དངོས་གཞི་འདི་ཉིད་ཡིན་ཏེ། ཞི་བ་ལྷས།</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">བདག་བདེ་གཞན་གྱི་སྡུག་བསྔལ་དག །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ཡང་དག་བརྗེ་བར་མ་བྱས་ན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">སངས་རྒྱས་ཉིད་ནི་མི་འགྲུབ་ཅིང༌། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">འཁོར་བ་ན་ཡང་བདེ་བ་མེད། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་སོགས་རྒྱ་ཆེར་གསུངས་སོ། །</span></p>
			<p id="_idParaDest-136" class="Tibetan-Sabche"><span class="Tibetan-Sabche _idGenCharOverride-1">གསུམ་པ་ཐུན་མཚམས་ཀྱི་ཉམས་ལེན་ནི།</span></p>
			<p class="Tibetan-Root-Text_Tibetan-Root-Text-First-Line"><span class="Tibetan-Root-Text _idGenCharOverride-1">ཡུལ་གསུམ་དུག་གསུམ་དགེ་རྩ་གསུམ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི། ཡུལ་ཡིད་དུ་འོང་བ་དང་ཕན་འདོགས་པ་ལ་ཞེན་ཆགས། ཡིད་དུ་མི་འོང་བ་དང་གནོད་བྱེད་ལ་ཞེ་སྡང༌། བར་མ་ལ་ཅིའང་མི་བསམ་པའི་གཏི་མུག་སྟེ་ཡུལ་གསུམ་ལ་བརྟེན་ནས་དུག་གསུམ་རྒྱུན་ཆགས་སུ་འབྱུང་བས་དེ་མ་ཐག་ངོས་ཟིན་པར་བྱས་ལ། དཔེར་ན་འདོད་ཆགས་སྐྱེས་པའི་ཚེ། སེམས་ཅན་ཐམས་ཅད་ཀྱི་ཉོན་མོངས་པ་འདོད་ཆགས་ཇི་སྙེད་པ་ཐམས་ཅད་བདག་གི་འདི་ལ་འདུས་པར་གྱུར་ཅིག སེམས་ཅན་ཐམས་ཅད་འདོད་ཆགས་མེད་པའི་དགེ་རྩ་དང་ལྡན་པར་གྱུར་ཅིག དེ་རྣམས་ཀྱི་ཉོན་མོངས་པའི་གོ་བདག་གི་འདིས་ཆོད་ནས་སངས་རྒྱས་མ་ཐོབ་ཀྱི་བར་དུ་ཉོན་མོངས་པ་དང་བྲལ་བར་གྱུར་ཅིག་སྙམ་དུ་བསམ། ཞེ་སྡང་སོགས་ལའང་དེས་འགྲེས་ཏེ་ལམ་དུ་ཁྱེར་བས་དུག་གསུམ་དགེ་བའི་རྩ་བ་མཐའ་ཡས་པ་གསུམ་དུ་འགྱུར་རོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">སྤྱོད་ལམ་ཀུན་ཏུ་ཚིག་གིས་སྦྱོངས། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས་དུས་ཐམས་ཅད་དུ།</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">བདག་ལ་དེ་དག་སྡིག་སྨིན་ཅིང༌། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">བདག་དགེ་མ་ལུས་དེར་སྨིན་ཤོག །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་པའི་འཕགས་པའི་གསུང་ལྟར། ཁེ་དང་རྒྱལ་ཁ་ཐམས་ཅད་ཇོ་བོ་སེམས་ཅན་པ་རྣམས་ལ་འབུལ་ལོ། །གྱོང་དང་བུབ་ཁ་ཐམས་ཅད་བདག་གིས་བླང་བར་བགྱིའོ་ཞེས་བཀའ་གདམས་པའི་གསུང་སྒྲོས་ལས་བྱུང་བ་དང༌། སེམས་ཅན་རྣམས་ཀྱི་སྡིག་པ་དང་སྡུག་བསྔལ་ཐམས་ཅད་བདག་ལ་སྨིན་ཅིང༌། བདག་གི་དགེ་བ་དང་བདེ་བ་ཐམས་ཅད་སེམས་ཅན་རྣམས་ལ་སྨིན་པར་གྱུར་ཅིག་ཅེས་རྒྱལ་སྲས་ཐོགས་མེད་ཀྱིས་གསུངས་ཏེ་དེ་ལྟ་བུ་གང་རུང་བརྗོད་ཅིང་འདུན་པ་དྲག་ཏུ་བྱ།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ལེན་པའི་གོ་རིམ་རང་ནས་བརྩམ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས། གཞན་གྱི་སྡུག་བསྔལ་རང་ལ་ལེན་ནུས་པའི་ཕྱིར་གོ་རིམ་གྱི་ཐོག་མར་རང་ནས་བརྩམ་སྟེ། རང་ལ་མ་འོངས་པར་སྨིན་འགྱུར་གྱི་སྡུག་བསྔལ་ཐམས་ཅད་ད་ལྟ་ཡིད་ཀྱིས་བླང་ལ་དེ་བྱང་ནས་གཞན་གྱི་སྡུག་བསྔལ་རྣམས་བླང་ངོ༌། །</span></p>
			<p id="_idParaDest-137" class="Tibetan-Sabche"><span class="Tibetan-Sabche _idGenCharOverride-1">གསུམ་པ་རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ།</span></p>
			<p class="Tibetan-Root-Text_Tibetan-Root-Text-First-Line"><span class="Tibetan-Root-Text _idGenCharOverride-1">སྣོད་བཅུད་སྡིག་པས་གང་བའི་ཚེ། །</span></p>
			<p class="Tibetan-Root-Text_Tibetan-Root-Text-Last-Line"><span class="Tibetan-Root-Text _idGenCharOverride-1">རྐྱེན་ངན་བྱང་ཆུབ་ལམ་དུ་བསྒྱུར། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་ཏེ། སྣོད་ཀྱི་དཔལ་འབྱོར་ཉམས་པ་དང་བཅུད་ཀྱི་སེམས་ཅན་མ་རུང་བས་འཚེ་བ་སོགས་སྡིག་པའི་འབྲས་བུ་སྡུག་བསྔལ་མང་པོས་གང་བའི་ཚེ། ཐོག་ཏུ་བབས་པའི་རྐྱེན་ངན་དེ་དག་བྱང་ཆུབ་ལམ་དུ་བསྒྱུར་དགོས་པས།</span></p>
			<p id="_idParaDest-138" class="Tibetan-Sabche"><span class="Tibetan-Sabche _idGenCharOverride-1">དེ་ལ་གསུམ། ཀུན་རྫོབ་བྱང་སེམས་ལ་བརྟེན་པ། དོན་དམ་བྱང་སེམས་ལ་བརྟེན་པ། སྤྱོད་པ་ཁྱད་པར་ཅན་ལ་བརྟེན་པའོ། །དང་པོ་༼ཀུན་རྫོབ་བྱང་སེམས་ལ་བརྟེན་པ་༽</span><span class="Tibetan-Sabche _idGenCharOverride-1">ནི།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ལེ་ལན་ཐམས་ཅད་གཅིག་ལ་བདའ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས། རང་གི་ལུས་ལ་ན་ཚ། སེམས་ཀྱི་སྡུག་བསྔལ། མི་ཁ་སྐུར་འདེབས། དགྲ་གྱོད་ཁ་མཆུ། མདོར་ན་རང་དང་རང་ཕྱོགས་ལ་མི་འདོད་པ་ཆེ་ཕྲ་ཅི་བྱུང་ཡང༌། འདིས་གནོད་པ་བྱས་སོ་སྙམ་པའི་ལེ་ལན་གཞན་ལ་མི་བདའ་བར། བདག་མེད་པ་ལ་བདག་ཏུ་འཛིན་པའི་སེམས་འདིས་འཁོར་བ་ཐོག་མ་མེད་པ་ནས་ད་ལྟ་བའི་བར་དུ་རང་འདོད་ཁོ་ནས་མི་དགེ་བ་སྣ་ཚོགས་བྱས་པའི་འབྲས་བུ་སྡུག་བསྔལ་འདི་རྣམས་ཐོག་ཏུ་བབས་པ་ཡིན་པས་གཞན་སུའང་མ་ལན་གྱི། བདག་གཅེས་འཛིན་འདིས་ལན་པས་འདི་གཅིག་པུ་ཅི་ཐུལ་བྱའོ་སྙམ་པས་ཆོས་ཐམས་ཅད་བདག་འཛིན་གྱི་ཐོག་ཏུ་རྩལ་སྤྲུགས་ལ་གཏང་སྟེ། སྤྱོད་འཇུག་ལས།</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">འཇིག་རྟེན་དག་ན་འཚེ་བ་གང་ཡོད་དང༌། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">འཇིགས་དང་སྡུག་བསྔལ་ཇི་སྙེད་ཡོད་གྱུར་པ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">དེ་ཀུན་བདག་ཏུ་འཛིན་པ་ལས་བྱུང་ན། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">འདྲེ་ཆེན་འདི་ཀོ་བདག་ལ་ཅི་ཞིག་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་དང༌།</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">འདི་ཡིས་བརྒྱ་ཕྲག་ཐམས་ཅད་དུ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">འཁོར་བར་བདག་ལ་གནོད་པ་བྱས། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ད་ནི་འཁོན་རྣམས་དྲན་བྱས་ཏེ། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">ཁྱོད་ཀྱི་རང་སེམས་ངན་པ་གཞོམ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་སོགས་གསུངས་སོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཀུན་ལ་བཀའ་དྲིན་ཆེ་བར་བསྒོམ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས། སྤྱིར་སངས་རྒྱས་སྒྲུབ་པ་ནི་ཡུལ་སེམས་ཅན་རྣམས་ལ་མ་བརྟེན་པར་སྒྲུབ་པའི་ཐབས་མེད་པས་བྱང་ཆུབ་འདོད་པའི་གང་ཟག་ལ་སངས་རྒྱས་དང་སེམས་ཅན་བཀའ་དྲིན་མཉམ། ཁྱད་པར་སེམས་ཅན་ཐམས་ཅད་ཕ་མར་མ་གྱུར་པ་གཅིག་ཀྱང་མེད་པས་དྲིན་ཆེ། ཡང་སྒོས་གནོད་བྱེད་ལ་སོགས་པ་འདི་རྣམས་བདག་གི་ཚོགས་བསག་དང་སྒྲིབ་སྦྱོང་གི་གྲོགས་དང་དཔུང་གཉེན་ཡིན་པས་ཤིན་ཏུ་བཀའ་དྲིན་ཆེ་སྙམ་དུ་བསམ་ལ་གཏོང་ལེན་བསྒོམ། ཐ་ན་ཁྱི་དང་འབུ་སྲིན་ཡན་ཆད་ལ་ཁོང་མི་ཁྲོ་བར་དངོས་སུ་ཕན་ཅི་ཐོགས་ལ་འབད། མི་ནུས་ན་སེམས་ཅན་ནམ་གནོད་བྱེད་འདི་མྱུར་དུ་སྡུག་བསྔལ་དང་བྲལ། བདེ་བ་དང་ལྡན། སངས་རྒྱས་ཀྱི་གོ་འཕང་ཐོབ་པར་གྱུར་ཅིག་སྙམ་པས་ངག་ཏུའང་བརྗོད། ཡང་ད་ཕྱིན་ཆད་བདག་གིས་དགེ་བ་ཅི་བྱེད་ཐམས་ཅད་འདིའི་དོན་དུ་བྱའོ་སྙམ་དུ་སེམས་བསྐྱེད། ལྷ་འདྲེ་ལ། ཐོག་མ་མེད་པ་ནས་བདག་གིས་འདི་ལ་གནོད་པ་བསྐྱལ་བས་གནོད་པ་བྱུང༌། ད་རེས་དེའི་ལན་དུ་ཤ་ཁྲག་ལ་སོགས་པ་སྦྱིན་ནོ་སྙམ་པས་གནོད་བྱེད་དེའི་མདུན་དུ་རང་ལུས་བློས་གཏང་ལ། བདག་གི་ཤ་ཁྲག་ལ་སོགས་པ་གང་འདོད་ལ་ཁྱོད་ཀྱིས་རོལ་ཅིག་ཅེས་བརྗོད་ཅིང་བློས་ལིངས་ཀྱིས་བསྐྱུར་བས། གནོད་བྱེད་དེས་ཤ་ཁྲག་སོགས་ལ་ལོངས་སྤྱད་པས་རྒྱུད་ཟག་མེད་ཀྱི་བདེ་བས་གང༌། བྱང་ཆུབ་ཀྱི་སེམས་གཉིས་སྐྱེས་པར་བསྒོམ། ཡང་བདག་གཉེན་པོ་དང་བྲལ་ནས་ཉོན་མོངས་པ་སྐྱེས་པ་མ་ཚོར་བ་ལ་གནོད་བྱེད་འདིས་སྦྲན་པས་འདི་བླ་མའམ་སངས་རྒྱས་ཀྱི་སྤྲུལ་པ་ཡིན་ངེས་ཏེ། བདག་གི་བྱང་ཆུབ་ཀྱི་སེམས་སྦྱོང་བའི་བསྐུལ་མ་བྱས་པས་ཤིན་ཏུ་བཀའ་དྲིན་ཆེ་སྙམ་དུ་བསམ། ཡང༌། ནད་དང་སྡུག་བསྔལ་བྱུང་ན། འདི་མ་བྱུང་ན་བདག་ཚེ་འདིའི་བྱ་བས་གཡེང་སྟེ་ཆོས་མི་དྲན་པར་འདུག འདིས་ཆོས་དྲན་དུ་བཅུག་པས་བླ་མ་དཀོན་མཆོག་གི་ཕྲིན་ལས་ཡིན་བཀའ་དྲིན་ཆེ་སྙམ་དུ་ཞེ་ཐག་པ་ནས་བསམ། མདོར་ན་རང་དོན་སྒྲུབ་པའི་བསམ་སྦྱོར་སུ་ལ་ཡོང་བ་དེ་འཇིག་རྟེན་ཁྱིམ་པ་ཡིན་ཅིང༌། གཞན་དོན་སྒྲུབ་པའི་བསམ་སྦྱོར་སུ་ལ་ཡོད་པ་དེ་ཆོས་པ་ཡིན་པས། གླང་རི་ཐང་པའི་ཞལ་ནས། ངས་ཅི་ཙམ་གྱི་ཆོས་ཟབ་མོ་ཞིག་ཞལ་ཕྱེ་སྟེ་བལྟས་ཀྱང་སྐྱོན་ཐམས་ཅད་རང་གི་ཡིན་པར་འདུག ཡོན་ཏན་ཐམས་ཅད་ཇོ་བོ་སེམས་ཅན་གྱི་ཡིན་པར་འདུག དེའི་གནད་ཀས་ཁེ་དང་རྒྱལ་ཁ་གཞན་ལ་སྦྱིན། གྱོང་དང་བུབ་ཀ་རང་གིས་ལེན་པ་འདི་མིན་པ་གོ་རྒྱུ་མེད་གསུངས་སོ། །</span></p>
			<p id="_idParaDest-139" class="Tibetan-Sabche"><span class="Tibetan-Sabche _idGenCharOverride-1">གཉིས་པ་༼དོན་དམ་བྱང་སེམས་ལ་བརྟེན་པ་༽ནི།</span></p>
			<p class="Tibetan-Root-Text_Tibetan-Root-Text-First-Line"><span class="Tibetan-Root-Text _idGenCharOverride-1">འཁྲུལ་སྣང་སྐུ་བཞིར་ལྟ་བ་ཡི། །</span></p>
			<p class="Tibetan-Root-Text_Tibetan-Root-Text-Last-Line"><span class="Tibetan-Root-Text _idGenCharOverride-1">སྟོང་ཉིད་སྲུང་བ་བླ་ན་མེད། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་གསུངས་ཏེ། སྤྱིར་སྣང་བ་ཐམས་ཅད་དང༌། སྒོས་རྐྱེན་ངན་དེའང་རྨི་ལམ་དུ་མེས་འཚིག་པའམ་ཆུས་ཁྱེར་ནས་ཉམ་ཐག་པ་ལྟར་རང་སེམས་འཁྲུལ་བའི་སྣང་བ་མི་བདེན་པ་ལ་བདེན་པར་བཟུང་བ་སྟེ། སྣང་ཡང་བདེན་པར་གྲུབ་པ་རྡུལ་ཙམ་ཡང་མེད་པར་ཐག་བཅད། སྣང་ཙམ་དེ་འཛིན་མེད་ཀྱི་ངང་ལ་བཞག་པས་ངོ་བོ་སྟོང་པ་ཆོས་སྐུ། རྣམ་པ་གསལ་བ་སྤྲུལ་སྐུ། དེ་གཉིས་ཟུང་དུ་འཇུག་པ་ལོངས་སྐུ། དེ་རྣམས་དབྱེར་མེད་ངོ་བོ་ཉིད་ཀྱི་སྐུ་སྟེ། སྐྱེ་འགག་གནས་གསུམ་ངོས་བཟུང་དང་བྲལ་བའི་ངང་ལ་མཉམ་པར་འཇོག་པ་ནི་སྐུ་བཞི་ངོ་སྤྲོད་ཀྱི་གདམས་ངག ལྟ་བའི་གོ་ཆ། སྟོང་ཉིད་ཀྱི་སྲུང་འཁོར་ཞེས་འཁྲུལ་སྣང་གཅོད་པའི་མན་ངག་བླ་ན་མེད་པའོ། །</span></p>
			<p id="_idParaDest-140" class="Tibetan-Sabche"><span class="Tibetan-Sabche _idGenCharOverride-1">གསུམ་པ་༼སྤྱོད་པ་ཁྱད་པར་ཅན་ལ་བརྟེན་པ་༽ནི།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">སྦྱོར་བ་བཞི་ལྡན་ཐབས་ཀྱི་མཆོག །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་གསུངས་ཏེ། </span></p>
			<p id="_idParaDest-141" class="Tibetan-Sabche"><span class="Tibetan-Sabche _idGenCharOverride-1">དེའང་ཚོགས་བསགས་པའི་སྦྱོར་བ། སྡིག་པ་བཤགས་པའི་སྦྱོར་བ། ལྷ་འདྲེ་ལ་གཏོར་མ་སྦྱིན་པ། མཁའ་འགྲོ་ཆོས་སྐྱོང་ལ་མཆོད་གཏོར་འབུལ་བའི་སྦྱོར་བ་བཞི་དང་ལྡན་པ་ནི་རྐྱེན་ངན་ལམ་དུ་བྱེད་པའི་ཐབས་རྣམས་ཀྱི་མཆོག་ཡིན། དེ་ལ་དང་པོ་༼ཚོགས་བསགས་པའི་སྦྱོར་བ་༽ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">བདག་འདོད་པ་བདེ་བ་འདོད་ཀྱང་འོང་བ་སྡུག་བསྔལ་ཁོ་ན་འོང་བ་འདིར་སྡུག་བསྔལ་གྱི་རྒྱུ་སྡིག་པ་སྤང་བདེ་སྐྱིད་ཀྱི་རྒྱུ་ཚོགས་བསག་པའི་བརྡར་འདུག་པས་དེ་ལྟར་བྱའོ་སྙམ་པས་བླ་མ་དཀོན་མཆོག་ལ་མཆོད་པ། དགེ་འདུན་ལ་བསྙེན་བཀུར། འབྱུང་པོར་གཏོར་མ། མར་མེ། སཱཙྪ། ཕྱག་བསྐོར་སོགས་ལུས་ངག་ཡིད་གསུམ་གྱིས་ཚོགས་གསོག་ཅི་འགྲུབ་དང༌། སྐྱབས་འགྲོ་སེམས་བསྐྱེད། ཁྱད་པར་ཡན་ལག་བདུན་པ་དང་མཎྜལ་ལ་འབད། བདག་ན་བ་ལེགས་ན་ན་བར་བྱིན་གྱིས་བརླབ་ཏུ་གསོལ། སོས་པ་ལེགས་ན་སོས་པར་བྱིན་གྱིས་བརླབ་ཏུ་གསོལ། ཤི་བ་ལེགས་ན་ཤི་བར་བྱིན་གྱིས་བརླབ་ཏུ་གསོལ། ཞེས་རེ་དོགས་འགོག་པའི་གསོལ་བ་གདབ་བོ། །</span></p>
			<p id="_idParaDest-142" class="Tibetan-Sabche"><span class="Tibetan-Sabche _idGenCharOverride-1">གཉིས་པ་༼སྡིག་པ་བཤགས་པའི་སྦྱོར་བ་༽ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">འདུན་པ་སྔར་ལྟར་ལ། སྔར་བྱས་ཀྱི་སྡིག་པ་ལ་འགྱོད་པ་རྣམ་པར་སུན་འབྱིན་པའི་སྟོབས། ཕྱིན་ཆད་སྲོག་ལ་བབ་ཀྱང་མི་བྱེད་སྙམ་པ་ཉེས་པ་ལས་ལྡོག་པའི་སྟོབས། དཀོན་མཆོག་ལ་སྐྱབས་སུ་འགྲོ་ཞིང་སེམས་བསྐྱེད་པ་རྟེན་གྱི་སྟོབས། སྟོང་པ་ཉིད་བསྒོམ་པ་དང་གཟུངས་སྔགས་ཁྱད་པར་ཅན་བཟླ་བ་སོགས་གཉེན་པོའི་སྒོ་དྲུག་ལ་འབད་ཅིང་རེ་དོགས་འགོག་པའི་གསོལ་འདེབས་བྱེད་པ་གཉེན་པོ་ཀུན་ཏུ་སྤྱོད་པའི་སྟོབས་བཞི་པོ་ཚད་དུ་ལོངས་པར་བྱ།</span></p>
			<p id="_idParaDest-143" class="Tibetan-Sabche"><span class="Tibetan-Sabche _idGenCharOverride-1">གསུམ་པ་༼ལྷ་འདྲེ་ལ་གཏོར་མ་སྦྱིན་པ་༽ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">གནོད་བྱེད་ལ་གཏོར་མ་སྦྱིན་ནས་ཁྱེད་ཀྱིས་སྔར་བདག་གི་ལན་ཆགས་བསྙག་ཏུ་ཕྱིན་ཅིང་བུ་ལོན་ཁྱེར་བར་བྱས་པ་ཤིན་ཏུ་བཀའ་དྲིན་ཆེ། ད་དུང་བདག་བརླག་པར་མཛད་དུ་གསོལ། སེམས་ཅན་ཐམས་ཅད་ཀྱི་སྡུག་བསྔལ་མི་འདོད་པ་ནད་བྱུར་ཆགས་ཉམ་ང་ཐམས་ཅད་བདག་ལ་སྨིན་པར་མཛད་དུ་གསོལ། སེམས་ཅན་ཐམས་ཅད་སྡུག་བསྔལ་དང་བྲལ་བར་མཛོད་ཅིག་ཅེས་ཕྲིན་ལས་བཅོལ། དེ་ལྟར་མི་ནུས་ན། གཏོར་མ་ཐོངས། བྱམས་སྙིང་རྗེ་གཏོང་ལེན་སྒོམས་ལ། ངས་ཁྱོད་ལ་འཕྲལ་དང་ཡུན་དུ་གང་ཕན་པ་བྱ་ཡི། ངའི་ཆོས་ཀྱི་བར་ཆད་མ་བྱེད་ཅིག་ཅེས་བཀའ་སྒོས།</span></p>
			<p id="_idParaDest-144" class="Tibetan-Sabche"><span class="Tibetan-Sabche _idGenCharOverride-1">བཞི་པ་༼མཁའ་འགྲོ་ཆོས་སྐྱོང་ལ་མཆོད་གཏོར་འབུལ་བའི་སྦྱོར་བ་༽ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཆོས་སྐྱོང་ལ་གཏོར་མ་འབུལ་བ། ཆོས་སྒྲུབ་པའི་འགལ་རྐྱེན་ཞི་བ་དང་མཐུན་རྐྱེན་འགྲུབ་པའི་ཕྲིན་ལས་བཅོལ། ཁྱད་པར་གོང་སྨོས་རེ་དོགས་འགོག་པའི་གསོལ་འདེབས་བྱའོ། །རྐྱེན་གློ་བུར་བ་ལམ་དུ་ལྷོང་བའི་ཕྱིར།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">འཕྲལ་ལ་གང་ཐུག་བསྒོམ་དུ་སྦྱར། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས་གློ་བུར་དུ་ན་ཚ་གདོན་བགེགས་ཉོན་མོངས་པ་སོགས་རང་ལ་བྱུང་བའམ། གཞན་མ་མི་འདོད་པས་གཙེས་པ་མཐོང་ན་གཏོང་ལེན་ཁོ་ན་བྱའོ་སྙམ་པ་དང༌། དགེ་བ་སོགས་རང་གི་བསམ་སྦྱོར་ལེགས་པ་ཀུན་ལ་སེམས་ཅན་ཐམས་ཅད་འདི་བས་ཀྱང་ཆེས་ལྷག་པའི་ཆོས་ཀྱི་བྱ་བ་ལ་ངང་གིས་འཇུག་པར་གྱུར་ཅིག་སྙམ་པ་དང༌། བདེ་བ་དང་སྐྱིད་པ་བྱུང་ནའང་དེ་བཞིན་དུ་སྦྱར། གལ་ཏེ་རྣམ་རྟོག་ངན་པ་སྐྱེ་བའམ་དབང་མེད་དུ་བྱ་བ་ངན་པ་ལ་འཇུག་དགོས་པ་བྱུང་ན། སེམས་ཅན་ཐམས་ཅད་ཀྱི་རྣམ་རྟོག་ངན་པའམ་བྱ་བ་ངན་པ་ཐམས་ཅད་བདག་གི་འདི་ལ་འདུས་པར་གྱུར་ཅིག་སྙམ་དུ་བསམ། མདོར་ན་ཟ་ཉལ་འགྲོ་འཆག་སྤྱོད་ལམ་ཅི་བྱེད་ཀྱང་གཞན་ཕན་གྱི་བསམ་པས་ཟིན་པར་བྱས་ནས། འཕྲལ་རྐྱེན་བཟང་ངན་གང་ཐུག་ཀྱང་བློ་སྦྱོང་གི་སྒོམ་ཁོ་ནར་སྦྱར་བར་བྱའོ། །</span></p>
			<p id="_idParaDest-145" class="Tibetan-Sabche"><span class="Tibetan-Sabche _idGenCharOverride-1">བཞི་པ་ཚེ་གཅིག་གི་ཉམས་ལེན་དྲིལ་ནས་བསྟན་པ་ལ་གཉིས། ཚེ་འདིར་ཇི་ལྟར་བྱ་བ་དང༌། འཆི་ཁར་ཇི་ལྟར་བྱ་བའོ། །དང་པོ་༼ཚེ་འདིར་ཇི་ལྟར་བྱ་བ་༽ནི།</span></p>
			<p class="Tibetan-Root-Text_Tibetan-Root-Text-First-Line"><span class="Tibetan-Root-Text _idGenCharOverride-1">མན་ངག་སྙིང་པོ་མདོར་བསྡུས་པ། །</span></p>
			<p class="Tibetan-Root-Text_Tibetan-Root-Text-Last-Line"><span class="Tibetan-Root-Text _idGenCharOverride-1">སྟོབས་ལྔ་དག་དང་སྦྱར་བར་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་སྟེ།</span></p>
			<p id="_idParaDest-146" class="Tibetan-Sabche"><span class="Tibetan-Sabche _idGenCharOverride-1">དམ་པའི་ཆོས་ཉམས་སུ་ལེན་པའི་མན་ངག་ཟབ་དགུ་གཅིག་དྲིལ་ཉམས་ལེན་གནད་འགག་མདོར་བསྡུ་ན་སྟོབས་ལྔ་སྟེ། དང་པོ་འཕེན་པའི་སྟོབས་ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">དུས་འདི་ནས་བཟུང་སྟེ་སངས་མ་རྒྱས་ཀྱི་བར་དང༌། ཁྱད་པར་མ་ཤིའི་བར་དང༌། སྒོས་སུ་ལོ་འདི་དང་ཟླ་བ་འདི། ཡང་སྒོས་དེ་རིང་ནས་སང་གི་བར་དུ་བྱང་ཆུབ་ཀྱི་སེམས་གཉིས་དང་གཏན་ནས་མི་འབྲལ་བར་བྱའོ་ཞེས་བློའི་འཕེན་པ་དྲག་པོ་གཏང༌།</span></p>
			<p id="_idParaDest-147" class="Tibetan-Sabche"><span class="Tibetan-Sabche _idGenCharOverride-1">གཉིས་པ་གོམས་པའི་སྟོབས་ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">སྤྱོད་ལམ་མམ་དགེ་སྡིག་ལུང་མ་བསྟན་གྱི་བྱ་བ་ཅི་ཞིག་ལ་འཇུག་གི་འདུག་ཀྱང་དྲན་ཤེས་ཀྱིས་ཀྲིག་གིས་བཟུང་ནས་བྱང་ཆུབ་ཀྱི་སེམས་གཉིས་དང་མ་བྲལ་བར་ཡང་དང་དུ་སྦྱང་བ་སྟེ། མདོར་ན་དགེ་སྦྱོར་གྱི་གཙོ་བོ་བྱང་ཆུབ་སེམས་ལ་བསླབ་པའོ། །</span></p>
			<p id="_idParaDest-148" class="Tibetan-Sabche"><span class="Tibetan-Sabche _idGenCharOverride-1">གསུམ་པ་དཀར་པོའི་ས་བོན་གྱི་སྟོབས་ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">བྱང་ཆུབ་ཀྱི་སེམས་སྐྱེ་བ་དང་འཕེལ་བའི་དོན་དུ་དགེ་བ་ལ་ཆོག་ཤེས་མེད་པར་ལུས་ངག་ཡིད་གསུམ་གྱིས་དགེ་བ་ལ་རྟག་ཏུ་འབུང་བའོ། །</span></p>
			<p id="_idParaDest-149" class="Tibetan-Sabche"><span class="Tibetan-Sabche _idGenCharOverride-1">བཞི་པ་སུན་འབྱིན་པའི་སྟོབས་ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">བདག་གཅེས་འཛིན་གྱི་རྣམ་རྟོག་ནམ་བྱུང་བ་ན། སྔར་ཡང་ཐོག་མ་མེད་པ་ནས་འཁོར་བར་འཁྱམས་ཤིང་སྡུག་བསྔལ་སྣ་ཚོགས་མྱངས་པ་ཁྱོད་ཀྱིས་ལན། ཚེ་འདིར་ཡང་སྡིག་པ་སྡུག་བསྔལ་ཇི་སྙེད་བྱུང་བ་ཐམས་ཅད་འདི་ཁོ་ནས་ལན། ད་ཡང་ཁྱོད་དང་འགྲོགས་ན་སྐྱིད་མེད། ད་རེས་འདི་ཅི་བརླག་ཅི་ཐུལ་བྱ་དགོས་སྙམ་པས་བདག་འཛིན་གྱི་རྣམ་རྟོག་རྒྱངས་ཀྱིས་སྤང་བའོ། །</span></p>
			<p id="_idParaDest-150" class="Tibetan-Sabche"><span class="Tibetan-Sabche _idGenCharOverride-1">ལྔ་པ་སྨོན་ལམ་གྱི་སྟོབས་ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">དགེ་སྦྱོར་གང་བྱེད་ཀྱི་གཤམ་དུ། སྤྱིར་སེམས་ཅན་ཐམས་ཅད་བདག་ཁོ་ནས་སངས་རྒྱས་ཀྱི་ས་ལ་འདྲེན་ནུས་པར་གྱུར་ཅིག ཁྱད་པར་དུས་འདི་ནས་སངས་རྒྱས་མ་ཐོབ་ཀྱི་བར་དུ་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་རྨི་ལམ་དུའང་མི་བརྗེད་ཅིང་གོང་དུ་འཕེལ་བར་ཤོག་ཅིག རྐྱེན་ངན་ཅི་བྱུང་ཡང་བྱང་ཆུབ་སེམས་ཀྱི་གྲོགས་སུ་ཁྱེར་ནུས་པར་གྱུར་ཅིག་ཅེས་ཞེ་ཐག་པ་ནས་གདབ་ཅིང༌། དགེ་བ་ཐམས་ཅད་དེའི་དོན་དུ་བསྔོ་བར་བྱའོ། །</span></p>
			<p id="_idParaDest-151" class="Tibetan-Sabche"><span class="Tibetan-Sabche _idGenCharOverride-1">གཉིས་པ་ཆོས་འདིའི་ལུགས་ཀྱི་འདའ་ཁ་མའི་གདམས་ངག་ཇི་ལྟར་བྱེད་ཅེ་ན།</span></p>
			<p class="Tibetan-Root-Text_Tibetan-Root-Text-First-Line"><span class="Tibetan-Root-Text _idGenCharOverride-1">ཐེག་ཆེན་འཕོ་བའི་གདམས་ངག་ནི། །</span></p>
			<p class="Tibetan-Root-Text_Tibetan-Root-Text-Last-Line"><span class="Tibetan-Root-Text _idGenCharOverride-1">སྟོབས་ལྔ་ཉིད་ཡིན་སྤྱོད་ལམ་གཅེས། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་སྟེ། ཆོས་འདི་ལ་སྦྱངས་པའི་གང་ཟག་འཆི་ངེས་པའི་ནད་ཀྱིས་ཐེབས་པའི་ཚེ། དང་པོར་ཡོ་བྱད་ཅི་ཡོད་པ་ཐམས་ཅད་སྤྱིར་བླ་མ་དཀོན་མཆོག སྒོས་རང་ཉིད་ལ་ཕན་ཡོན་འདི་རང་ཆེ་སྙམ་པའི་ཕྱོགས་སུ་གཏང་ལ། ཆགས་ཞེན་འཁྲི་བ་སྤུ་རྩེ་ཙམ་མེད་པར་བྱེད་པ་དཀར་པོའི་ས་བོན་གྱི་སྟོབས། ནུས་ན་ཡན་ལག་བདུན་པ་འབུལ། མི་ནུས་ནའང་བདག་གི་དུས་གསུམ་དུ་བསགས་པའི་དགེ་བའི་རྩ་བ་ཅི་ཡོད་པའི་མཐུས་བདག་གིས་སྐྱེ་བ་ཐམས་ཅད་དུ་བྱང་ཆུབ་ཀྱི་སེམས་རིན་པོ་ཆེ་མི་བརྗེད་ཅིང་སྦྱང་ནས་གོང་དུ་འཕེལ་བར་གྱུར་ཅིག ཆོས་འདི་སྟོན་པའི་བླ་མ་ཡང་དག་པ་དང་མཇལ་བར་གྱུར་ཅིག དེ་ལྟར་འགྲུབ་པར་བླ་མ་དང་དཀོན་མཆོག་རིན་པོ་ཆེས་བྱིན་གྱིས་བརླབ་ཏུ་གསོལ་ཞེས་ཡིད་རྩེ་གཅིག་པས་སྨོན་པ་སྨོན་ལམ་གྱི་སྟོབས་དང༌། བདག་གཅེས་འཛིན་འདིས་སྐྱེ་བ་གྲངས་མེད་པར་སྡུག་ཏུ་བཅུག ད་རེས་ཀྱང་འཆི་བའི་སྡུག་བསྔལ་མྱོང༌། དོན་དམ་པར་བདག་དང་སེམས་མ་གྲུབ་པས་འཆི་རྒྱུ་མེད། ནའོ་འཆིའོ་བསམ་པའི་བདག་འཛིན་ཁྱོད་ཅི་ནས་བརླག་པར་བྱའོ་སྙམ་པ་སོགས་སུན་འབྱིན་པའི་སྟོབས་དང༌། འཆི་ཁ་དང༌། བར་དོ་དང༌། སྐྱེ་བ་ཐམས་ཅད་དུ་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་དང་མི་འབྲལ་བར་བྱའོ་སྙམ་པ་འཕེན་པའི་སྟོབས་དང༌། སྔར་བསྒོམས་པའི་བྱང་ཆུབ་ཀྱི་སེམས་གཉིས་པོ་གསལ་འདེབས་པ་ནི་གོམས་པའི་སྟོབས་ཡིན་པས། གཙོ་བོ་དེ་དག་རྩེ་གཅིག་ཏུ་བྱ་ཞིང་གྲོགས་སུ་སྤྱོད་ལམ་ཡང་གཅེས་ཏེ་ལུས་གནད་ཆོས་བདུན་ནམ། མི་ནུས་ན་གཞོགས་གཡས་འོག་ཏུ་བཅུག ལག་པ་གཡས་ལ་འགྲམ་པ་བརྟེན་པའི་མཐེའུ་ཆུང་གིས་སྣ་བུག་གཡས་བཀག རླུང་གཡོན་ནས་རྒྱུ་བར་བྱོས་ལ་བྱམས་སྙིང་རྗེ་སྔོན་དུ་འགྲོ་བས་རླུང་འགྲོ་འོང་དང་སྦྱར་ཏེ་གཏོང་ལེན་སྦྱང༌། དེའི་རྗེས་ལ་འཁོར་འདས་སྐྱེ་འཆི་ལ་སོགས་པ་ཐམས་ཅད་སེམས་སྣང་ཡིན། སེམས་ཉིད་ཅིར་ཡང་མ་གྲུབ་པར་ཤེས་པའི་ངང་ལ་བློས་ཅིར་ཡང་མི་འཛིན་པར་བཞག དེ་དག་གི་ངང་ལ་དབུགས་འགྲོ་ནུས་པར་བྱའོ། །འཆི་ཁའི་གདམས་ངག་འུད་ཆེ་བ་མང་སྟེ་འདི་ལས་ངོ་མཚར་བ་མེད་གསུངས། འགྲོན་བུ་མ་ཉམས་པའི་སྲེག་ཐལ་དང་རྡོ་ཁབ་ལེན་གྱི་ཕྱེ་མ་གཉིས་སྦྲང་སྨྱོན་ལ་སྦྱར་བ་སྤྱི་བོར་བྱུག་པའང་རྫས་ཀྱི་འཕོ་བའི་མན་ངག་ཡིན་ནོ། །</span></p>
			<p id="_idParaDest-152" class="Tibetan-Sabche"><span class="Tibetan-Sabche _idGenCharOverride-1">ལྔ་པ་བློ་འབྱོངས་པའི་ཚད་བསྟན་པ་ནི།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཆོས་ཀུན་དགོས་པ་གཅིག་ཏུ་འདུས། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་ཏེ། ཐེག་པ་ཆེ་ཆུང་གི་ཆོས་ཐམས་ཅད་ཀྱི་དགོས་པ་ནི་བདག་འཛིན་འདུལ་བ་གཅིག་པུར་འདུས་པས། ཆོས་བྱེད་བཞིན་བློ་སྦྱོང་སྒོམ་བཞིན་བདག་གཅེས་འཛིན་ཇེ་ཆུང་དུ་འགྲོ་དགོས། བདག་འཛིན་གྱི་གཉེན་པོར་མ་སོང་ན་ཆོས་བྱས་ཚད་དོན་མེད་དུ་སོང་བ་ཡིན། ཆོས་ཆོས་སུ་འགྲོ་མི་འགྲོའི་རྩ་བ་འདི་ལ་ཐུག་པས་འདི་ཆོས་པ་སྲང་ལ་འཇལ་བའི་རྒྱ་མ་ཡིན་གསུངས།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">དཔང་པོ་གཉིས་ཀྱི་གཙོ་བོ་གཟུང༌། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི་གཞན་དག་གིས་ཆོས་པ་ཚད་ལྡན་དུ་མཐོང་བ་ཡང་དཔང་པོ་ཡིན་མོད་ཀྱི། རང་བློ་ལྐོག་གྱུར་འཇིག་རྟེན་ཕལ་པས་མི་རྟོགས། སྤྱོད་ལམ་ལེགས་པ་སྣ་རེས་ཀྱང་མགུ་བར་སྲིད། རང་སེམས་རང་ལ་མ་ཁྲེལ་བ་ཞིག་རྟག་ཏུ་བྱུང་ན་བློ་འབྱོངས་པའི་རྟགས་ཡིན་པས། གཞན་གྱི་དཔང་པོ་ལ་ཆགས་མི་འཇོག་པར་རང་སེམས་ཀྱི་དཔང་པོ་གཙོ་བོར་བཟུང་ངོ༌། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཡིད་བདེ་འབའ་ཞིག་རྒྱུན་དུ་བརྟེན། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི། རྐྱེན་ངན་སྡུག་བསྔལ་ཅི་བྱུང་ཡང་འཇིགས་སྐྲག་ཡི་མུག་ནམ་ཡང་མི་སྐྱེ་བར། བློ་སྦྱོང་གི་གྲོགས་སུ་སོང་ནས་ཡིད་བདེ་འབའ་ཞིག་པ་དང་རྒྱུན་དུ་འགྲོགས་པ་ནི་བློ་འབྱངས་པའི་ཚད་ཡིན་པས་རྐྱེན་ངན་གང་བྱུང་ཡང་དེ་ལ་དགའ་བ་བསྒོམ་ནས། དེའི་སྟེང་དུ་གཞན་གྱི་རྐྱེན་ངན་ཐམས་ཅད་ཀྱང་དགའ་བཞིན་དུ་ལེན་པ་ལ་བསླབ་པར་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཡེངས་ཀྱང་ཐུབ་ན་འབྱངས་པ་ཡིན། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི། དཔེར་ན་རྟ་རྩལ་ཅན་དེ་ཡེངས་ཀྱང་རྟ་ལས་མི་ལྷུང་བ་ལྟར་གློ་བུར་དུ་རྐྱེན་ངན་བྱུང་བ་ན་ཆེད་གཏད་དྲན་པས་མ་བཟུང་ཡང་རྐྱེན་ངན་དེ་ཉིད་བློ་སྦྱོང་གི་གྲོགས་སུ་འགྲོ་ཐུབ་ན་འབྱངས་པ་སྟེ། དགྲ་གཉེན་གནོད་བྱེད་བདེ་སྡུག་ཅི་སྣང་ཐམས་ཅད་ཀྱི་སྟེང་དུ་བྱང་ཆུབ་ཀྱི་སེམས་གཉིས་རྩོལ་མེད་ལྷང་ལྷང་སྐྱེ་བའོ། །བཞི་པོ་དེ་བྱང་ཆུབ་སེམས་འབྱངས་ཤིང་གནད་དུ་སོང་བའི་རྟགས་ཡིན་གྱི། སྦྱང་མི་དགོས་པའི་རྟགས་ཡིན་ཟེར་བ་མིན་པས་སངས་མ་རྒྱས་ཀྱི་བར་དུ་གོང་འཕེལ་ལ་བསླབ་བོ། །</span></p>
			<p id="_idParaDest-153" class="Tibetan-Sabche"><span class="Tibetan-Sabche _idGenCharOverride-1">དྲུག་པ་བློ་སྦྱོང་གི་དམ་ཚིག་ནི།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">སྤྱི་དོན་གསུམ་ལ་རྟག་ཏུ་བསླབ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་གསུངས་ཏེ། སྤྱི་དོན་གསུམ་ནི། བློ་སྦྱོང་ཁས་བླངས་དང་མ་འགལ་བ་སྟེ། སོ་ཐར་བྱང་སེམས་སྔགས་ཀྱི་བསླབ་པ་ཕྲ་མོ་ཚུན་ཆད་རང་གིས་གང་བླང་བ་ལ་ཉེས་ལྟུང་གི་དྲི་མས་མ་གོས་པ་དང༌། ཐོ་ཅོར་མ་ཤོར་བ་སྟེ། བདག་གཅེས་འཛིན་མེད་པ་གཞན་གྱིས་གོ་རུ་རེ་བས་ལྷ་རྟེན་བཤིག་པ། ཤིང་གཉན་གཅོད་པ། ཆུ་གཉན་དཀྲུག་པ། མཛེ་སྤྲང་དང་འགྲོགས་པ་སོགས་ཐོ་ཅོའི་སྤྱོད་པ་སྤངས་ཏེ་རྣམ་ཐར་གཙང་སིང་ངེ་བར་བྱ་བ་དང༌། ཕྱོགས་རེར་མ་ལྷུང་བ་སྟེ། མིའི་གནོད་པ་བཟོད་ལྷ་འདྲེའི་གནོད་པ་མི་བཟོད་པ་དང༌། དེ་གོ་ལྡོག་པ་དང༌། གཉེན་ལ་བཟོད་དགྲ་ལ་མི་བཟོད་པ་དང༌། དེ་རྣམས་ལ་བཟོད་ཀྱང་ན་ཚ་སོགས་སྡུག་བསྔལ་ལ་མི་བཟོད་པ་དང༌། དེ་ཐམས་ཅད་བཟོད་ཀྱང་སྐྱིད་ཐོག་ཏུ་ཆོས་འཆོར་བ་སོགས་བློ་སྦྱོང་ཕྱོགས་རེ་བ་སྤང་བ་དམ་ཚིག་ཡིན་པས་རྟག་ཏུ་བསླབ་པར་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">འདུན་པ་བསྒྱུར་ལ་རང་སོར་གཞག །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་པ་ནི། སྔར་རང་གཅེས་གཞན་མི་གཅེས་པའི་འདུན་པ་དེ་གོ་ལྡོག་ཏུ་བསྒྱུར་ལ་གཞན་དོན་ཁོ་ན་གཅེས་པར་གཟུང༌། བློ་སྦྱོང་ཐམས་ཅད་མངོན་ཚན་ཆུང་ལ་ས་ཆོད་ཆེ་བ་ཞིག་བྱ་དགོས་པས། ཕྱིའི་སྤྱོད་ལམ་ཆོས་མཐུན་གྱི་གྲོགས་པོ་གཞན་རྣམས་དང་འདྲ་བར་རང་སོ་ཐུབ་པར་གཞག་ལ་གཞན་གྱིས་མ་ཚོར་བར་རྒྱུད་སྨིན་པ་ཞིག་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཡན་ལམ་ཉམས་པ་བརྗོད་མི་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས། གཞན་ལ་འཇིག་རྟེན་གྱི་སྐྱོན་ཞར་བ་གླེན་པ་ལ་སོགས་པ་དང་ཆོས་ཀྱི་སྐྱོན་སྡོམ་པ་ཉམས་པ་སོགས་མི་སྙན་པའི་ཚིག་མི་བརྗོད་པར། ཞི་དལ་འཛུམ་དང་བཅས་པས་འཐད་ཅིང་ཡིད་ལ་འབབ་པའི་ཚིག་བརྗོད་དོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">གཞན་ཕྱོགས་གང་ཡང་མི་བསམ་མོ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གཞན་ཕྱོགས་སེམས་ཅན་སྤྱི་དང་ཁྱད་པར་ཆོས་སྒོར་ཞུགས་པ་གང་གིའང་སྐྱོན་མི་བསམ་སྟེ། སྐྱོན་མཐོང་བ་དེ་ང་རང་གི་སྣང་བ་མ་དག་པས་ལན། ཁོང་ལ་དེ་འདྲ་མེད། སངས་རྒྱས་བཅོམ་ལྡན་འདས་ལའང་སྐྱོན་དུ་མཐོང་བ་ཁ་ཅིག་བྱུང་བ་དང་འདྲ་སྙམ་དུ་བསམ་ལ་རང་བློ་སྐྱོན་ཅན་ཚར་གཅད་པར་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཉོན་མོངས་གང་ཆེ་སྔོན་ལ་སྦྱང༌། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་རང་རྒྱུད་ལ་ཉོན་མོངས་གང་ཆེ་བརྟག་ལ། ཐོག་མར་དེའི་སྟེང་དུ་ཆོས་ཐམས་ཅད་སྤུངས་ནས་འདུལ་ཞིང་སྦྱང་བར་བྱ།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">འབྲས་བུར་རེ་བ་ཐམས་ཅད་སྤང༌། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་བློ་སྦྱོང་བསྒོམ་པས་ལྷ་འདྲེ་ཐུལ་དུ་རེ་བ་དང་རང་བཟང་པོར་མཐོང་དུ་རེ་བས་གནོད་ལན་དུ་ཕན་གདགས་པ་སོགས་ཚུལ་འཆོས་ཡིན་པས་སྤང་སྟེ། མདོར་ན་ཚེ་འདིའི་བདེ་སྐྱིད་སྙན་གྲགས། ཕྱི་མ་ལྷ་མིའི་བདེ་བ་རང་ཉིད་མྱ་ངན་ལས་འདས་པ་ཐོབ་འདོད་སོགས་རང་དོན་ཡིད་བྱེད་ཀྱི་འབྲས་བུ་ལ་རེ་བ་ཐམས་ཅད་སྤང་ངོ༌། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">དུག་ཅན་གྱི་ཟས་སྤང༌།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི། དངོས་པོ་བདེན་འཛིན་དང་བདག་གཅེས་འཛིན་གྱིས་ཀུན་ནས་བསླངས་པའི་དགེ་སྦྱོར་ཐམས་ཅད་ཟས་དུག་ཅན་དང་མཚུངས་པས་སྤང་ལ། འཛིན་མེད་སྒྱུ་མ་ལྟ་བུ་ལ་བསླབ་བོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">གཞུང་བཟང་པོ་མ་བསྟེན།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི། དཔེར་ན་འཇིག་རྟེན་པའི་མི་གཞུང་བཟང་པོ་ཅན་དེས་ས་ཕྱོགས་དུས་ཚོད་ཅི་ཙམ་སོང་ཡང་རང་ལ་ལྟོས་པའི་མི་བརྗེད་པ་མེད་པ་དེ་བཞིན་དུ་རང་ལ་གནོད་པ་བྱས་པ་ལ་འཁོན་དུ་བཟུང་ནས་འཁོན་འཛིན་དེ་ལས་ནམ་ཡང་མི་ལྡོག་པ་སྤང་ལ། གནོད་པའི་ལན་དུ་སླར་ཡང་ཕན་དགོས་པའི་བསམ་སྦྱོར་དང་ལྡན་པར་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཤག་ངན་མ་རྒོད།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་པ་ནི་སྤྱིར་གཞན་གྱི་མཚང་འབྲུ་བ་ལ་དགའ་བར་མི་བྱ། སྒོས་སུ་ཕ་རོལ་པོས་རང་ལ་ཚིག་ངན་སྨྲས་པའི་ལན་དུ་གཞན་ལ་གནོད་པའི་ཚིག་མི་སྨྲ་བར་མ་ཟད། ཉེས་པ་བྱུང་ནའང་འདིས་ལན་མི་སྨྲ་བར་ནམ་ཡང་གཞན་གྱི་ཡོན་ཏན་བསྔགས་པ་ལ་བརྩོན་པར་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">འཕྲང་མ་སྒུགས།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས། གཞན་གྱི་གནོད་པ་བྱས་པ་ཞེ་ལ་བཞག་ནས་ལོ་མང་པོ་ལོན་ཀྱང་མ་བརྗེད་པར་གནོད་ལན་འཁྱོལ་བའི་འཕྲང་བྱུང་དུས་གནོད་སྐྱེལ་བ་དེ་སྤང་ནས་གནོད་ལན་དུ་ཕན་གང་ཐོགས་གདགས་པ་སྟེ། གདོན་གྱི་གནོད་པ་ལྟ་བུ་ལའང་གནོད་འཛིན་མི་བྱ་བར་བྱམས་སྙིང་རྗེ་འབའ་ཞིག་སྒོམས།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">གནད་ལ་མི་དབབ།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་མིའི་སྐྱོན་མཚང་ནས་འབྲུ་བ་སོགས་གནད་ལ་བཀར་བའི་ཚིག་དང་མི་མ་ཡིན་པའི་སྲོག་སྔགས་འདྲེན་པ་སོགས་གཞན་སེམས་ལ་ཟུག་རྔུ་བསྐྱེད་པའི་ཚིག་མི་བརྗོད།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">མཛོ་ཁལ་གླང་ལ་མི་འབྱོ།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས། རང་ལ་བབས་པའི་ཁག་ངན་གཞན་ལ་བསྐུར་བ་དང་རང་ཐོག་བབས་པའི་བྱ་དཀའ་བ་གཡོ་སྒྱུས་གཞན་གྱི་སྟེང་དུ་བསྒྱུར་ན། མཛོའི་ཁལ་གླང་ལ་བྱོ་བ་ལྟ་བུ་སྟེ་དེ་ལྟར་མི་བྱ།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">མགྱོགས་ཀྱི་རྩེ་མི་གཏོད།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་རྟ་རྒྱུག་པའི་ཚེ་སུ་མགྱོགས་ལ་བློ་རྩེ་གཏོད་པ་བཞིན་ཆོས་པ་འདྲ་འདྲའི་ནང་དུ་རྙེད་བཀུར་སྙན་གྲགས་སོགས་རང་ལ་ལྷག་པར་འོང་དུ་རེ་བ་དང༌། ཟང་ཟིང་གི་རྙེད་པ་ཐོབ་པའི་ཐབས་སྣ་ཚོགས་ལ་བརྩོན་པའི་བསམ་སྦྱོར་སྤང་སྟེ། རྙེད་བཀུར་སྙན་གྲགས་བྱུང་མ་བྱུང་ལ་ཁྱད་མེད་པར་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ལྟོ་ལོག་མི་བྱ།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས་ཕུགས་རང་བཟང་བར་འདོད་ནས་འཕྲལ་ཕམ་ཁ་ལེན་པ་དང་ནད་གདོན་ཞི་བ་དང་རྐྱེན་ངན་པ་བཟློག་ཏུ་རེ་ནས་བློ་སྦྱོང་བྱེད་ན། ལྟོ་བཅོས་བོན་གྱེར་བཞིན་དུ་ལོག་པའི་ཆོས་སུ་སོང་བ་ཡིན་པས། དེ་ལྟར་མི་བྱ་བར་སྐྱིད་སྡུག་གང་བྱུང་ཡང་རེ་དོགས་སྙེམ་འཕྲིག་སྤང་སྟེ་སྒོམས། རྒྱལ་སྲས་ཐོགས་མེད་ཞལ་ནས། ཚན་གཅིག་གིས་རྣམ་རྟོག་ལ་བློ་སྦྱོང་བ་འདི་འདྲེ་གདོན་ལ་ཕན་པའི་ཐབས་ཞིག་ཏུ་གོ་བ་འདྲ་སྟེ། དེ་ཙུགས་བྱེད་ན་ངན་བྱེད་པ་དང་ཁྱད་མེད། ཆོས་བྱ་བ་ཉོན་མོངས་པ་དང་རྣམ་རྟོག་གི་གཉེན་པོར་འགྲོ་བ་ཞིག་དགོས་པ་ཡིན་གསུངས། འདིས་མཚོན་ནས་ཆོས་ལོག་ཟེར་བའང་རྟག་ཆད་དུ་ལྟ་བ་ལྟ་ལོག མཆོག་འཛིན་གྱི་སྒོམ་པ་སྒོམ་ལོག སྡོམ་པ་གསུམ་དང་མི་མཐུན་པ་སྤྱོད་ལོག་སྟེ། དམ་པའི་ཆོས་ཚད་མ་ནས་གསུངས་པའི་ལྟ་སྤྱོད་དང་འགལ་བ་རང་གཞན་མཆོག་དམན་སུ་ལ་ཡོད་ཀྱང་ཆོས་ལོག་ཟེར་ཞིང་འཁོར་བ་དང་ངན་སོང་དུ་འཕེན་པ་ཡིན་ཏེ། དཔེར་ན་གཅོད་ལོག་གམ། ནད་ལ་སྨན་ལོག་ཅེས་པ་ལྟ་བུའོ། །གང་ཟག་ཁ་ཅིག་གིས་སྦྱར་བའམ། གཏེར་ནས་བྱུང་བ་འགའ་ཞིག་ཆོས་ལོག་རེད་ཅེས་བརྩམས་ཆོས་དང་གཏེར་ཆོས་དེ་དག་ཡང་དག་དང་ལོག་པ་གང་ཡིན་མིན་ལེའུ་གཅིག་གི་ཚིག་དོན་ལའང་མ་དཔྱད་པར་སྨྲ་བ་ནི། གྲུབ་མཐའ་རང་རང་གི་ཞེན་ཕྱོགས་སམ་གང་ཟག་གི་གནས་སྐབས་ལ་ལྟོས་ནས་བསྒྲགས་པར་སྣང་མོད། གང་ཟག་གི་རྒྱུད་ཚོད་སངས་རྒྱས་མ་གཏོགས་གཞན་གྱིས་མི་བཟུང་བར་གསུངས་པས། ལྟ་སྤྱོད་ཚད་དང་ལྡན་ཕྱིན་གང་ཟག་དེ་ལ་རང་མ་མགུ་ཡང་དེ་ཙམ་གྱིས་ཆོས་ལོག་ཏུ་བསྒྲུབ་མི་ནུས་ཏེ། དཔེར་ན་གསེར་བཟང་པོ་དང་འདྲ་མིན་གཉིས་ཚོང་པ་པོ་མཆོག་དམན་གྱི་ཁྱད་པར་མེད་པ་བཞིན་ནོ། །དེས་ན་སངས་རྒྱས་ཀྱི་ཞལ་ནས་གང་ཟག་ལ་མི་རྟོན་ཆོས་ལ་རྟོན་ཞེས་ཡང་ཡང་བཀའ་བསྩལ་པ་སྟེ། འདིའང་གོ་བ་གལ་ཆེར་སྣང་བ་ནི་འཕྲོས་སུ་སྨོས་པའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ལྷ་བདུད་དུ་མི་དབབ།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་པས་བློ་སྦྱོང་སྒོམ་བཞིན་ང་རྒྱལ་དང་རློམ་སེམས་བྱས་ཏེ་རང་རྒྱུད་རེངས་ན། ལྷ་བདུད་དུ་བབས་པ་དང་འདྲ་བར་ཆོས་ཆོས་མིན་དུ་སོང་བ་ཡིན་པས། ཆོས་སམ་བློ་སྦྱོང་ཅི་ཙམ་སྒོམ་བཞིན་རང་རྒྱུད་ཇེ་ཐུལ་དུ་འགྲོ་བར་བྱས་ཏེ་ཀུན་ལ་བྲན་གྱི་ཐ་མ་ལྟར་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">སྐྱིད་ཀྱི་ཡན་ལག་ཏུ་སྡུག་མ་འཚོལ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་ཡོན་བདག་སོགས་ལ་ན་ཚ་ཤི་ཆད་བྱུང་ན་ཟས་ནོར་འོང༌། གྲྭ་རོགས་གྲོགས་མཆེད་ཤི་ན་དཔེ་ཆ་ལྷ་རྟེན་འོང༌། རང་དང་མཉམ་པ་ཤི་ན་ང་གཅིག་པུ་ལ་བསོད་ནམས་འོང༌། དགྲ་ཤི་ན་ལེགས་སྙམ་པ་སོགས་མདོར་ན་རང་སྐྱིད་པའི་ཡན་ལག་ཏུ་གཞན་ལ་མི་འདོད་པ་སྡུག་བསྔལ་འོང་དུ་རེ་བ་སྤང་བར་བྱ་དགོས་སོ། །</span></p>
			<p id="_idParaDest-154" class="Tibetan-Sabche"><span class="Tibetan-Sabche _idGenCharOverride-1">བདུན་པ་བློ་སྦྱོང་གི་བསླབ་བྱ་བསྟན་པ་ནི།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">རྣལ་འབྱོར་ཐམས་ཅད་གཅིག་གིས་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་ཏེ། ཟས་ཟ་བ། གོས་གྱོན་པ། ཉལ་བ། འགྲོ་འདུག་ལ་སོགས་པ་ཐམས་ཅད་གཞན་ལ་ཕན་གདགས་པའི་བསམ་པ་དང་མི་འབྲལ་བའི་རྣལ་འབྱོར་གཅིག་པུས་ལམ་དུ་ཁྱེར།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ལོག་གནོན་ཐམས་ཅད་གཅིག་གིས་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་དཔྱད་ཀྱི་ལོག་གནོན་དུ་དཔྱད་རང་བྱ་བ་བཞིན། བློ་སྦྱོང་སྒོམ་པའི་ཚེ་ན་ཚ་རྐྱེན་ངན་མང་བ། མི་ཁ་བསྐུར་འདེབས་ཟུག་པ། འདྲེ་གདོན་དགྲ་གྱོད་ཀྱིས་འཚེ་བ། རང་གི་ཉོན་མོངས་པ་ཆེ་རུ་སོང་བ། སྒོམ་སྙིང་མི་འདོད་པ་སོགས་བྱུང་ན། འཇིག་རྟེན་གྱི་ཁམས་ན་བདག་གི་ཉེས་པ་འདི་ལྟ་བུ་བྱུང་བའི་སེམས་ཅན་མང་པོ་ཡོད་པས་དེ་རྣམས་སྙིང་རེ་རྗེ་སྙམ་དུ་བསམ་ལ། མི་འདོད་པ་འདིའི་སྟེང་དུ་སེམས་ཅན་ཐམས་ཅད་ཀྱི་མི་འདོད་པའི་སྡུག་བསྔལ་ཐམས་ཅད་འདུ་བར་གྱུར་ཅིག་སྙམ་དུ་བདག་གཞན་བརྗེ་བའི་ལོག་གནོན་གཅིག་པུ་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཐོག་མཐའ་གཉིས་ལ་བྱ་བ་གཉིས། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པས་ཐོག་མ་ནངས་པར་ལྡང་མ་ཐག་པའི་ཚེ། དེ་རིང་བྱང་ཆུབ་ཀྱི་སེམས་གཉིས་དང་མི་འབྲལ་བར་བྱའོ་སྙམ་པའི་འཕེན་པ་ཤུགས་དྲག་པོ་གཏང༌། ཉིན་མོའང་དྲན་པ་རྒྱུན་ཆགས་ཀྱིས་ཟིན་པར་བྱས། མཐར་དོ་ནུབ་ཉལ་བ་ན་དེ་རིང་གི་བསམ་སྦྱོར་རྣམས་ལ་བརྟགས་ཏེ་བྱང་ཆུབ་ཀྱི་སེམས་དང་འགལ་བ་བྱུང་ན་རང་ལ་ངན་བགྲང་སྟེ་བཤག་པ་དང༌། ཕྱིན་ཆད་དེ་ལྟར་མི་འབྱུང་བའི་དམ་བཅའ་བྱ། མ་འགལ་བར་འདུག་ན་དགའ་བ་བསྒོམ་ཞིང་ཕྱིན་ཆད་རང་གཞན་ཐམས་ཅད་དེ་ལས་ཆེས་ལྷག་པ་ལ་འཇུག་ནུས་པའི་སྨོན་ལམ་གདབ་པ་སྟེ་བྱ་བ་གཉིས་པོ་དེ་ལ་དུས་རྒྱུན་དུ་བསླབ། ཉེས་ལྟུང་སྡོམ་པ་སོགས་ལའང་བསམ་འདུན་དེ་བཞིན་དུ་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">གཉིས་པོ་གང་བྱུང་བཟོད་པར་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་རང་ཉིད་ཤིན་ཏུ་སྡུག་བསྔལ་བ་དང་ཉམ་ཐག་པ་བྱུང་ནའང་སྔོན་ལས་སུ་བསམ་སྟེ་ཞེ་འཁང་སེམས་སྡུག་མི་བྱ་བར་གཞན་གྱི་སྡིག་སྡུག་ཐམས་ཅད་ལེན་ཞིང་སྡིག་སྒྲིབ་སྦྱོང་བའི་ཐབས་ལ་འབད། འཁོར་དང་ལོངས་སྤྱོད་ཕུན་སུམ་ཚོགས་པ་སོགས་བདེ་སྐྱིད་ཆེར་བྱུང་ནའང་བག་མེད་བཏང་སྙོམས་ཀྱི་དབང་དུ་མི་གཏང་བར་ནོར་དགེ་ཕྱོགས་སུ་གཏང༌། དབང་ཐང་དགེ་བར་བསྒྱུར། སེམས་ཅན་ཐམས་ཅད་བདེ་སྐྱིད་དང་ལྡན་པར་སྨོན་ལམ་གདབ། མདོར་ན་བདེ་སྡུག་གཉིས་པོ་གང་བྱུང་ཡང་བཟོད་པར་བྱ།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">གཉིས་པོ་སྲོག་དང་བསྡོས་ནས་བསྲུང༌། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་སྡོམ་པ་གསུམ་སོགས་ཆོས་སྤྱིའི་བསླབ་བྱ་དང་བློ་སྦྱོང་གི་སྒོས་ཀྱི་བསླབ་བྱ་དང་དམ་ཚིག་ཚུལ་བཞིན་སྲུང་བ་ལས་འདི་ཕྱིའི་བདེ་བ་ཐམས་ཅད་འབྱུང་བས་དམ་ཚིག་དེ་གཉིས་སྲོག་དང་བསྡོས་ནས་བསྲུང༌། དེའང་ཅི་བྱེད་རང་དོན་གྱི་རྣམ་རྟོག་གི་འཁྲི་བ་མ་ཞུགས་པར་གཞན་ཕན་གྱི་བསམ་པ་ཁོ་ནས་བསྲུང་ངོ༌། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">དཀའ་བ་གསུམ་ལ་བསླབ་པར་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི། ཉོན་མོངས་པ་དང་པོར་ངོ་ཤེས་པར་དཀའ། བར་དུ་བཟློག་པར་དཀའ། མཐར་རྒྱུན་གཅོད་པར་དཀའ་བས། དང་པོར་སྐྱེ་མ་ཐག་ཉོན་མོངས་པ་ཡིན་པ་ངོས་ཟིན་པར་བྱ། བར་དུ་གཉེན་པོའི་སྟོབས་བསྐྱེད་ནས་སྤང༌། མཐར་ཕྱིན་ཆད་འདི་ལྟ་བུ་གཏན་ནས་མི་འབྱུང་བར་བྱ་སྙམ་པའི་ཞེ་བཅད་དེ་གསུམ་པོ་ལ་བསླབ་པར་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">རྒྱུ་ཡི་གཙོ་བོ་རྣམ་གསུམ་བླང༌། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་ཆོས་སྒྲུབ་པའི་རྒྱུའི་གཙོ་བོ་བླ་མ་བཟང་པོ་དང༌། རང་གི་བློ་ལས་སུ་རུང་བས་ཆོས་ཚུལ་བཞིན་ཉམས་སུ་ལོན་པ་དང༌། ཟས་གོས་སོགས་ཆོས་སྒྲུབ་པའི་མཐུན་རྐྱེན་འཛོམས་པ་སྟེ་དེ་གསུམ་རང་ལ་འཛོམས་ན་དགའ་བ་བསྒོམ། གཞན་ལའང་དེ་གསུམ་ཚང་བར་སྨོན་ལམ་གདབ། མ་ཚང་ན་གཞན་ལ་སྙིང་རྗེ་བསྒོམ། སེམས་ཅན་ཐམས་ཅད་ཀྱི་རྒྱུའི་གཙོ་བོ་མ་ཚང་བ་ཐམས་ཅད་རང་ལ་སྤུངས་ཏེ་བླང༌། རང་གཞན་ཐམས་ཅད་དེ་གསུམ་དང་ལྡན་པར་སྨོན་ལམ་གདབ།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཉམས་པ་མེད་པ་རྣམ་གསུམ་བསྒོམ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི་ཐེག་པ་ཆེན་པོའི་ཆོས་ཀྱི་ཡོན་ཏན་ཐམས་ཅད་བླ་མ་ལ་རག་ལས་པས་བླ་མར་མོས་གུས་ཉམས་པ་མེད་པ་དང༌། བློ་སྦྱོང་ཐེག་ཆེན་ཆོས་ཀྱི་ཡང་སྙིང་ཡིན་པས་བློ་སྦྱོང་སྒོམ་པ་ལ་སྤྲོ་བ་ཉམས་པ་མེད་པ་དང༌། སྡོམ་གསུམ་གྱི་བསླབ་བྱ་ཉམས་པ་མེད་པ་རྣམ་པ་གསུམ་ལ་བསླབ་བོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">འབྲལ་མེད་གསུམ་དང་ལྡན་པར་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་དུས་རྟག་ཏུ་ལུས་ངག་ཡིད་གསུམ་གྱི་སྡིག་པ་སྤང་ཞིང་དགེ་བའི་རྩ་བ་འབྲལ་བ་མེད་པ་དང་ལྡན་པར་བྱའོ། །</span></p>
			<p class="Tibetan-Root-Text_Tibetan-Root-Text-First-Line"><span class="Tibetan-Root-Text _idGenCharOverride-1">ཡུལ་ལ་ཕྱོགས་མེད་དག་ཏུ་སྦྱང༌། །</span></p>
			<p class="Tibetan-Root-Text_Tibetan-Root-Text-Last-Line"><span class="Tibetan-Root-Text _idGenCharOverride-1">ཁྱབ་དང་གཏིང་འབྱོངས་ཀུན་ལ་གཅེས། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་ཡུལ་ལ་ཕྱོགས་རིས་མེད་པར་སེམས་ཅན་དང༌། འབྱུང་བ་བཞི་སོགས་སེམས་ཅན་མ་ཡིན་པ་དང༌། མི་མ་ཡིན་སོགས་བློ་ཡུལ་དུ་བཟང་ངན་གང་ཤར་ཐམས་ཅད་ལ་བློ་སྦྱོང་ཁོ་ནས་ཁྱབ་པར་བྱ་བ་དང༌། དེའང་ཁ་ཙམ་ཚིག་ཙམ་མ་ཡིན་པར་གཏིང་ནས་འབྱང་བར་བྱ་བ་གཅེས་སོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">བཀོལ་བ་རྣམས་ལ་རྟག་ཏུ་བསྒོམ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་བློ་སྦྱོང་དཀའ་བའི་ཡུལ་སྡང་བའི་དགྲ། གནོད་པའི་བགེགས། ཁྱད་པར་རང་གིས་ཕན་བཏགས་པའི་ལན་དུ་གནོད་པ་བྱེད་པའི་ལོག་སྒྲུབ་མཁན་དང༌། རང་གི་འགྲན་ཟླར་འདུག་པ། ལྷན་ཅིག་ཏུ་འགྲོགས་པ། ཞེ་འགྲས་མེད་ཀྱང་རང་བཞིན་གྱིས་གནོད་པ། ལས་ཀྱི་དབང་གིས་སྙིང་དུ་མི་སྡུག་པ་སོགས་ལ་ལྷག་པར་བྱམས་སྙིང་རྗེ་རྩལ་དུ་བཏོན་ནས་བསྒོམ་མོ། །བླ་མ་དང་ཕ་མ་སོགས་ཡུལ་གཉན་པོ་ལ་གནོད་པར་འགྱུར་བའང་ཁྱད་པར་དུ་སྤང་ངོ༌། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">རྐྱེན་གཞན་དག་ལ་ལྟོས་མི་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་ཁམས་བཟང་ངན་དང༌། ལོངས་སྤྱོད་དཀོན་མོད་དང༌། མི་ཁ་བྱམས་མི་བྱམས་དང༌། གནོད་པ་ཡོད་མེད་སོགས་རྐྱེན་བཟང་ངན་གང་ལའང་རག་མ་ལས་པར། མཐུན་རྐྱེན་འཛོམས་ན་འཛོམས་ཐོག་ཏུ་བློ་སྦྱོང༌། མ་འཛོམས་ན་མ་འཛོམས་པ་དེ་ཉིད་ཀྱི་ཐོག་ཏུ་བྱང་ཆུབ་ཀྱི་སེམས་གཉིས་སྒོམ་པ་སྟེ། མདོར་ན་རང་གཞན་ལ་མི་ལྟོས་པར་བློ་སྦྱོང་གི་རྣལ་འབྱོར་དང་རྟག་ཏུ་མི་འབྲལ་བའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ད་རེས་གཙོ་བོ་ཉམས་སུ་བླང༌། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་ཐོག་མ་མེད་པ་ནས་ལུས་གྲངས་མེད་པ་བླངས་པ་ཐམས་ཅད་དོན་མེད་ཁོ་ནར་སོང༌། ཕྱིས་ནས་ཀྱང་མཐུན་རྐྱེན་འཛོམས་པ་འདི་འདྲ་མི་འོང་བས། ད་རེས་མི་ལུས་ཐོབ། ཡང་དག་པའི་ཆོས་དང་མཇལ་བའི་སྐབས་འདིར་ཚེ་རབས་གཏན་གྱི་འདུན་མ་འགྲུབ་པའི་དོན་གྱི་གཙོ་བོ་ཞིག་ཉམས་སུ་བླང་དགོས། དེའང་ཚེ་འདིའི་དོན་ལས་ཕྱི་མའི་དོན་གཙོ་ཆེ། ཕྱི་མའང་འཁོར་བ་ལས་ཐར་པ་གཙོ། རང་དོན་ལས་གཞན་དོན་གཙོ། ཆོས་བཤད་སྒྲུབ་གཉིས་ལས་སྒྲུབ་པ་གཙོ། སྒྲུབ་པ་གཞན་ལས་བྱང་ཆུབ་ཀྱི་སེམས་སྦྱོང་བ་གཙོ། དེའང་ལུང་རིགས་ཀྱི་དཔྱད་སྒོམ་ལས་བླ་མའི་མན་ངག་ཕུར་ཚུགས་སུ་སྒོམ་པ་གཙོ། སྤྱོད་ལམ་གཞན་ལས་མལ་དུ་བསྡད་ནས་སྦྱོང་བ་གཙོ་ཆེའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">གོ་ལོག་མི་བྱ།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི་གོ་ལོག་དྲུག་སྤང་བ་སྟེ། ཆོས་སྒྲུབ་པའི་དཀའ་སྤྱད་མི་བཟོད་པར་དགྲ་འདུལ་གཉེན་སྐྱོང་ཞིང་ལས་ཚོང་ཁེ་སོགས་ཀྱི་སྡུག་བསྔལ་བཟོད་པ་བཟོད་པ་གོ་ལོག ཆོས་རྣམ་དག་སྒྲུབ་པ་ལ་འདུན་པ་མི་བྱེད་པར་ཚེ་འདིའི་བདེ་སྐྱིད་དཔལ་འབྱོར་ལ་འདུན་པ་བྱེད་པ་འདུན་པ་གོ་ལོག ཐོས་བསམ་སྒོམ་གསུམ་གྱི་རོ་མི་མྱོང་བར་ཟང་ཟིང་ལོངས་སྤྱོད་ཀྱི་རོ་མྱོང་བ་རོ་མྱོང་གོ་ལོག སྡིག་པ་བྱེད་པ་ལ་སྙིང་རྗེ་མི་བྱེད་པར་ཆོས་ཕྱིར་དཀའ་ཐུབ་བྱེད་པ་ལ་སྙིང་རྗེ་བསྒོམ་པ་སྙིང་རྗེ་གོ་ལོག རང་ལ་ལྟོས་པའི་མི་ཆོས་ལ་མི་སྦྱོར་བར་ཚེ་འདིའི་ཆེ་ཐབས་ལ་སྦྱོར་བ་གཉེར་སེམས་གོ་ལོག འཁོར་འདས་ཀྱི་བདེ་སྐྱིད་དང་དགེ་བ་ལ་དགའ་བ་མི་སྒོམ་པར་གཞན་ལ་མི་བདེ་བ་དང་དགྲ་ལ་སྡུག་བསྔལ་བྱུང་བ་ལ་དགའ་བ་སྒོམ་པ་རྗེས་སུ་ཡི་རང་གོ་ལོག་སྟེ། དྲུག་པོ་དེ་རྣམ་པ་ཀུན་ཏུ་སྤང་བར་བྱའོ། །</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">རེས་འཇོག་མི་བྱ།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་རེས་འགའ་བྱེད། རེས་འགའ་མི་བྱེད་པ་དེ་ཆོས་ལ་ངེས་ཤེས་མ་སྐྱེས་པ་ཡིན་པས་བློ་སྣ་མི་མང་བར་རྩེ་གཅིག་ཏུ་བློ་སྦྱོང་བར་བྱ། </span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">དོལ་ཆོད་དུ་སྦྱང༌།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་རྣམ་གཡེང་དང་མ་འབྲེལ་བར་བློ་སྦྱོང་ཁོ་ནར་བློ་ལིངས་ཀྱིས་བསྐྱུར་ལ་ཕྱོགས་གཅིག་ཏུ་སྦྱང༌།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">རྟོག་དཔྱོད་གཉིས་ཀྱིས་ཐར་བར་བྱ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་རང་རྒྱུད་ལ་རྒྱུན་དུ་རྟོག་ཅིང་དཔྱོད་པ་གཉིས་ཀྱིས་ཉོན་མོངས་དང་བདག་འཛིན་ལས་ཐར་བར་བྱ་དགོས་ཏེ། དེའང་རང་རྒྱུད་ལ་ཉོན་མོངས་པ་སྐྱེ་བའི་ཡུལ་ཡིད་ལ་བྱས་ཏེ་དྲག་ཏུ་སྐྱེ་མི་སྐྱེ་བརྟག སྐྱེ་ན་གཉེན་པོ་དྲག་ཏུ་བསྟེན། ཡང་གཅེས་འཛིན་ཅི་འདྲ་འདུག་བལྟ། གལ་ཏེ་མེད་པ་ལྟར་འདུག་ན་ཆགས་སྡང་གི་ཡུལ་ཞིག་བརྟེན་ལ་བརྟག དེའི་ཚེ་གཅེས་འཛིན་སྐྱེ་བར་འདུག་ན་བདག་གཞན་བརྗེ་བའི་གཉེན་པོས་དེ་མ་ཐག་སྤང་ངོ༌།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཡུས་མ་སྒོམས།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་ཕ་རོལ་པོ་ལ་རང་གི་དྲིན་ཡོད་ཀྱང་ཡུས་ཆེ་མི་བྱ་སྟེ་བདག་བས་གཞན་གཅེས་སྒོམ་པའི་ཕྱིར་དང༌། མཁས་པ་དང་བཙུན་པ་དང་ཆོས་ཉམས་སུ་བླངས་ནས་དཀའ་ཐུབ་ཡུན་རིང་བྱས་པ་སོགས་རང་དོན་ཡིན་པས་གཞན་ལ་ཡུས་བྱ་དོན་མེད་པའི་ཕྱིར། ཡུས་གཞན་ལ་མི་ཚོང་ངོ༌། མི་ལ་རེ་བ་མ་ཆེ་ལྷ་ལ་གསོལ་བ་ཐོབ་བྱ་བ་རྭ་སྒྲེང་པའི་བཀའ་ཡིན་གསུངས།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཀོ་ལོང་མི་སྡོམ།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གཞན་ལ་ཕྲག་དོག་གི་བསམ་པ་མི་བྱ། གཞན་གྱིས་རང་ལ་མི་མང་སར་དམའ་འབེབས་པ་དང་གནོད་པ་བྱེད་པ་སོགས་ལ་ལན་མི་བྱ་ཞིང་སེམས་རྒྱུད་འཁྲུག་པ་སྤང༌། པོ་ཏོ་བའི་ཞལ་ནས། འོ་སྐོལ་ཆོས་པ་རྣམས་ཆོས་བདག་འཛིན་གྱི་གཉེན་པོར་མ་སོང་བས། བཟོད་བསྲན་ཤའུ་བས་ཆུང༌། ཀོ་ལོང་གཙང་བཙན་བས་དམ་པར་གདའ་སྟེ། དེས་ཆོས་ཀྱི་གོ་མི་ཆོད། བདག་འཛིན་གྱི་གཉེན་པོར་འགྲོ་བ་ཞིག་དགོས་གསུངས།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">ཡུད་ཙམ་པ་མི་བྱ།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་ཅུང་ཟད་ཙམ་རེས་དགའ་མི་དགའི་རྣམ་འགྱུར་སྟོན་པ་སྟེ་གྲོགས་ཀྱི་སེམས་ལ་གཟན་པ་མི་བྱ།</span></p>
			<p class="Tibetan-Root-Text_Tibetan-Root-Text-First-line-alone"><span class="Tibetan-Root-Text _idGenCharOverride-1">འོར་ཆེ་མ་འདོད།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་པས་རང་གིས་ཆོས་ཉམས་སུ་བླངས་པ་དང༌། གཞན་ལ་ཕན་བཏགས་པ་དང༌། དགེ་བའི་ལས་བྱས་པ་སོགས་ལ་གཞན་གྱི་འོར་ཆེའི་ཚིག་གི་གཏང་རག་འབྱུང་དུ་རེ་བ་མི་བྱ་སྟེ། མདོར་ན་སྙན་གྲགས་ཡོང་དུ་རེ་བ་སྤང་བའོ། །དེ་ལྟར་བསླབ་བྱ་དེ་རྣམས་ནི་བློ་སྦྱོང་མི་ཉམས་ཤིང་གོང་འཕེལ་དུ་འགྱུར་བའི་ཐབས་ཡིན་ལ། མདོར་ན་རྒྱལ་སྲས་རིན་པོ་ཆེས། ཚེ་ཧྲིལ་གྱིས་བྱང་ཆུབ་ཀྱི་སེམས་རྣམ་པ་གཉིས་པོ་མཉམ་བརྗེ་གཉིས་ཀྱི་སྒོ་ནས་ལེགས་པར་སྦྱངས་ནས། འབྱངས་པའི་གདེང་འཐོབ་པར་བྱའོ་ཞེས་གདམས་པ་ལྟར་འབད་དོ། །</span></p>
			<p class="Tibetan-Root-Text_Tibetan-Root-Text-First-Line"><span class="Tibetan-Root-Text _idGenCharOverride-1">སྙིགས་མ་ལྔ་པོ་བདོ་བ་འདི། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-Root-Text _idGenCharOverride-1">བྱང་ཆུབ་ལམ་དུ་བསྒྱུར་བ་ཡིན། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-Root-Text _idGenCharOverride-1">མན་ངག་བདུད་རྩིའི་སྙིང་པོ་འདི། །</span></p>
			<p class="Tibetan-Root-Text_Tibetan-Root-Text-Last-Line"><span class="Tibetan-Root-Text _idGenCharOverride-1">གསེར་གླིང་པ་ནས་བརྒྱུད་པ་ཡིན། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི་དུས་དང༌། སེམས་ཅན་དང༌། ཚེ་དང༌། ཉོན་མོངས་པ་དང༌། ལྟ་བའི་སྙིགས་མ་ལྔ་བདོ་བས་བདེ་བའི་མཐུན་རྐྱེན་ནི་ཉུང༌། འགལ་རྐྱེན་མི་མཐུན་པ་ཤིན་ཏུ་མང་བས་ཆོས་གཞན་གྱི་གཉེན་པོས་མ་བསླེབ་པ་ན། བློ་སྦྱོང་མཁན་ལ་རྐྱེན་ངན་ཅི་ཙམ་མང་བ་བཞིན་དགེ་སྦྱོར་འཕེལ་བ་དཔེར་ན་ཤིང་ཅི་ཙམ་མང་བཞིན་མེ་ལྕེ་ཕྱི་ཕྱིར་འཕེལ་བ་ལྟར། ཉོན་མོངས་དང་རྐྱེན་ངན་ཐམས་ཅད་བྱང་ཆུབ་ཀྱི་ལམ་ཁོ་ནར་བསྒྱུར་བ་གཞན་ལ་མེད་པའི་ཁྱད་ཆོས། དབང་པོ་མཆོག་དམན་ཐམས་ཅད་ལ་ཕན་ཐོགས་ཤིང་རྒྱུད་ལ་འབྱོར་བའི་མན་ངག་བདུད་རྩིའི་སྙིང་པོ་ལྟ་བུ་འདི། ཇོ་བོའི་བླ་མ་རྣམ་གསུམ་ནང་ནས་མཆོག་ཏུ་སྐུ་དྲིན་ཆེ་བ་ཇོ་བོ་གསེར་གླིང་པ་ནས་བརྒྱུད་པའི་ཟབ་ཆོས་ཡིན་ནོ་ཞེས་པའོ། །</span></p>
			<p class="Tibetan-Root-Text_Tibetan-Root-Text-First-Line"><span class="Tibetan-Root-Text _idGenCharOverride-1">སྔོན་སྦྱངས་ལས་ཀྱི་འཕྲོ་སད་པས། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-Root-Text _idGenCharOverride-1">རང་གི་མོས་པ་མང་བའི་རྒྱུས། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-Root-Text _idGenCharOverride-1">སྡུག་བསྔལ་གཏམ་ངན་ཁྱད་བསད་ནས། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-Root-Text _idGenCharOverride-1">བདག་འཛིན་འདུལ་བའི་གདམས་ངག་ཞུས། །</span></p>
			<p class="Tibetan-Root-Text_Tibetan-Root-Text-Last-Line"><span class="Tibetan-Root-Text _idGenCharOverride-1">ད་ནི་ཤི་ཡང་མི་འགྱོད་དོ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་པ་ནི། དགེ་བའི་བཤེས་གཉེན་ཆེན་པོ་འཆད་ཁ་བ་ཉིད་སྔོན་གྱི་ལས་འཕྲོ་སད་ནས། ཆོས་འདི་ཁོ་ན་ལ་ཐུགས་མོས་པས་དཀའ་སྤྱད་ཆེན་པོས་ཆོས་ཐམས་ཅད་ཀྱི་རྩ་བ་རང་སེམས་བདག་འཛིན་འདུལ་བའི་གདམས་ངག་འདི་ཉིད། ཇོ་བོ་ཡབ་སྲས་ཀྱི་བཀའ་བརྒྱུད་ལས་ཞུས་ཤིང་ཐུགས་ལེགས་པར་སྦྱངས་པས། བདག་བས་གཞན་གཅེས་ཀྱི་ཐུགས་རང་འདོད་ཀྱི་འཁྲི་བ་གཏན་ནས་མེད་པ་སྐྱེས་ཏེ། ཆོས་སྒོར་ཞུགས་པའི་དོན་འབྲས་མཐར་ཐུག་པ་གྲུབ་ཅིང་གདེང་ཐོབ་པས་ཤི་ཡང་འགྱོད་པ་མེད་པའོ། །ཤློ་ཀ་ཕྱི་མ་འདི་གཉིས་གཞུང་མཛད་པ་པོས་མཇུག་སྡུད་པའི་གསུང་ཡིན་ནོ། །</span></p>
			<p id="_idParaDest-155" class="Tibetan-Sabche"><span class="Tibetan-Sabche _idGenCharOverride-1">གཉིས་པ་བརྒྱུད་པའི་གདམས་པས་ཁ་སྐོང་བ་ནི།</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">དེ་ལྟར་བློ་སྦྱོང་གི་ཆོས་ཟབ་མོ་འདི་རང་ཉིད་གཅིག་པུར་འདུག་ན་སྐྱོ་རོགས་ཡིན་ཏེ་བདེ་སྡུག་ཐམས་ཅད་བློ་སྦྱོང་ཁོ་ནས་ལམ་དུ་ཁྱེར་ཆོག་པ་མ་ཟད། ཆོས་ཟབ་མོར་ལམ་ངན་ལྷོངས་ནས་སེམས་ལྷོང་དུ། འགྲོ་ན་སྡོད་སྙིང་འདོད། སྡོད་ན་འགྲོ་སྙིང་འདོད་པ་སོགས་བྱུང་ན་འདི་ལྟར་བསྒོམ་སྟེ།</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">ཁྱོད་ཀྱི་གཤིས་ལུགས་འདི་འདྲ་ན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">གནས་མལ་འདི་ཡང་ཡང་རབ་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">བློ་སེམས་འདི་ཡང་བདེ་མོ་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">གཞན་དུ་ཁྱོད་ཀྱི་སྡུག་བསྲན་འདིས། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">དམྱལ་བར་མ་སྐྱེས་ཁ་རྗེ་ཆེ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">བཙོ་སྲེག་མ་མྱོང་ཁ་རྗེ་ཆེ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་དང༌།</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">གཞན་ཡང་འཇིགས་པ་རབ་བསམ་སྟེ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">བདག་ལ་ཁྲེལ་བདས་ཆེན་པོ་བྱ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ལྟོ་ལ་གྱོང་བསྐུར་དཀའ་ཐུབ་བྱ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">གོས་ལ་གྱོང་བསྐུར་དམན་ཆ་བླང༌། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">བདེ་སྡུག་ཁྱད་གསད་གཉེན་པོ་བསྒོམ། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་སེམས་དཔའི་རིམ་པ་ལས་གསུངས་པ་ལྟར་རང་ལ་ཤགས་འདེབས་གནད་དུ་འགྲོ་བར་བྱའོ། །ན་བའི་ཚེ་ན་ནད་གཡོག་ཡིན་ཏེ། དེའང་སྨན་པ། ནད་གཡོག མཛའ་བཤེས་སོགས་ལ་འདི་ལས་དྲག་པ་ཞིག་བྱེད་ཐང་སྙམ་སེམས་ཡུས་པའི་དུས་སུ། ན་བ་འདི་གཞན་སུས་ཀྱང་མ་ལན་བདག་འཛིན་ཁོ་ནས་ལན། སྨན་དང་ནད་གཡོག་གིས་ཕན་ན་སྔར་འདི་མ་བྱས་སྙམ་པ་མེད་རུང་སུའང་འཇིགས་པ་འདི་ལས་མ་ཐར། ད་རེས་བདག་འཛིན་ཁྱོད་ལ་འདི་མཁོ་བས་སྙིང་ཚིམ་སྙམ་དུ་བསམ་ལ། དེའི་སྟེང་དུ་གཞན་གྱི་ནད་གདོན་སོགས་ལན་པ་ལ་བསླབ་བོ། །གཞན་ཡང་ཇོ་བོ་གསེར་གླིང་པའི་གསུང་ལས།</span></p>
			<p class="Tibetan-Root-Text_Tibetan-Root-Text-First-Line"><span class="Tibetan-External-Citations _idGenCharOverride-1">རྟོག་པ་ཐམས་ཅད་འབུར་འཇོམས་ཏེ། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-External-Citations _idGenCharOverride-1">གཉེན་པོ་ཐམས་ཅད་བཅོམ་བརྡེག་ཡིན། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-External-Citations _idGenCharOverride-1">འདུན་མ་ཐམས་ཅད་ཆིག་འདྲིལ་ཏེ། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-External-Citations _idGenCharOverride-1">ལམ་རྣམས་ཐམས་ཅད་གཅིག་ཆོད་ཡིན། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-External-Citations _idGenCharOverride-1">གཉེན་པོ་རྣམ་བྱང་གི་ཆོས་བཞི་སྟེ། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-External-Citations _idGenCharOverride-1">མཐའ་འཁོབ་འདུལ་ན་དགོས་པ་ཡིན། །</span></p>
			<p class="Tibetan-Root-Text_Tibetan-Root-Text-MIddle-Lines"><span class="Tibetan-External-Citations _idGenCharOverride-1">འཁོར་ངན་ལོག་སྒྲུབ་བཟོད་པ་ནི། །</span></p>
			<p class="Tibetan-Root-Text_Tibetan-Root-Text-Last-Line"><span class="Tibetan-External-Citations _idGenCharOverride-1">སྙིགས་མའི་དུས་སུ་མཁོ་བ་ཡིན། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་ཏེ། རྣམ་རྟོག་སྐྱེས་མ་ཐག་བློ་སྦྱོང་ངམ་སྟོང་ཉིད་ཀྱི་ངང་དུ་འབུར་འཇོམས་བྱ། གཉེན་པོ་ཐམས་ཅད་ཕྱི་ནས་དལ་བུས་བསྒོམ་པ་མ་ཡིན་པར་ཉོན་མོངས་སྐྱེས་མ་ཐག་ཐོག་བརྫི་བློ་བརྡེག་ཏུ་བཅོམ། འཕྲལ་ཕུགས་ཀྱི་འདུན་མ་སྣ་ཁ་མང་པོ་མི་གཤོམ་པར་སེམས་ལ་གང་ཕན་དང་བདག་འཛིན་བརླག་ཅི་ཐུབ་གཅིག་པུར་བསྒྲིལ། བདག་འཛིན་དང་ནམ་བྲལ་ན་སངས་རྒྱས་པ་ཡིན་པས་ལམ་གཅིག་ཆོད་དེས་ལམ་རིམ་པ་བརྩི་མི་དགོས། རྣམ་པར་བྱང་བའི་ཕྱོགས་ཀྱི་གཉེན་པོ་ཐམས་ཅད་བསྡུ་ན་ཆོས་བཞི་པོ་འདིར་འདུས་པའོ། །</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">རྐྱེན་ངན་དགེ་བའི་བཤེས་གཉེན་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">འདྲེ་གདོན་རྒྱལ་བའི་སྤྲུལ་པ་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ན་ཚ་སྡིག་སྒྲིབ་ཀྱི་ཕྱགས་ཤིང་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">སྡུག་བསྔལ་ཆོས་ཉིད་ཀྱི་ཡོ་ལངས་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ཀུན་ནས་ཉོན་མོངས་ཀྱི་ཆོས་བཞི་སྟེ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">མཐའ་འཁོབ་འདུལ་ན་དགོས་པ་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">འཁོར་ངན་ལོག་སྒྲུབ་བཟོད་པ་ལ། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">སྙིགས་མའི་དུས་སུ་མཁོ་བ་ཡིན། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་ཏེ། རྐྱེན་ངན་ལ་བརྟེན་ནས་ཚོགས་གསོག་སྒྲིབ་སྦྱོང༌། དམ་པའི་ཆོས་དྲན་པ། རྟོགས་པ་ལ་བོགས་འདོན་པ་སོགས་དགེ་བའི་བཤེས་གཉེན་གྱི་བྱ་བ་བྱེད་པར་འགྱུར་བས་རྐྱེན་ངན་སྤང་མི་དགོས། ལྷ་འདྲེའི་ཆོ་འཕྲུལ་དང་གདོན་གྱི་གནོད་པ་བྱུང་ན། དགེ་སྦྱོར་དང་ཐུགས་དམ་འཕེལ་བའི་གྲོགས་སུ་འགྱུར་བས་བླ་མ་དང་སངས་རྒྱས་ཀྱི་སྤྲུལ་པ་ཡིན་པས་འཇིགས་མི་དགོས། དམ་ཆོས་ཚུལ་བཞིན་སྒྲུབ་པ་ལ་སྔོན་གྱི་ལས་ངན་སློང་བས་ལུས་ལ་ན་ཚ་སྣ་ཚོགས་འབྱུང་ཡང་འབྱུང་ལ། བྱུང་བ་དེའང་ནད་ཚབས་ཆེན་པོ་ལྟ་ཅི་སྨོས། ཆུང་ངུ་ཀླད་པ་ན་བ་ཙམ་གྱིས་ཀྱང་ཐོག་མེད་ནས་བསགས་པའི་སྡིག་སྒྲིབ་ཐམས་ཅད་ཕྱགས་མས་འདེད་པ་ལྟར་འདག་པ་མདོ་ལས་ཡང་ཡང་གསུངས་པས་ནད་ལ་དགའ་བ་བསྒོམ། སེམས་ལ་སྡུག་བསྔལ་བྱུང་ན་སྡུག་བསྔལ་དེའི་ངོ་བོ་ལ་བལྟས་པས་སྟོང་ཉིད་དུ་འཆར། སྡུག་བསྔལ་ཅི་ཙམ་ཆེ་རུང་ཆོས་ཉིད་ཀྱི་ཡོ་ལངས་ཡིན་པས་ཡིད་ཞུམ་པ་མི་དགོས། དེ་རྣམས་བྱུང་ན་བྱུང་བས་བཟང་སྟེ་ཉམས་ལེན་གྱི་གྲོགས་སུ་ཁྱེར་ཆོག་པས་ཀུན་ནས་ཉོན་མོངས་པའི་ཆོས་བཞི་མི་སྤང་ཉམས་སུ་བླང་བའི་གདམས་ངག་གོ །</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">སྐྱིད་ཀྱི་གཉའ་གནོན་ཆེན་པོ་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">སྡུག་གི་མཇུག་སྡུད་ཆེན་པོ་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">མི་མཁོ་ཤོས་ནི་འདོད་ཐོག་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ལྟས་ངན་གཡང་དུ་ལེན་པ་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">གཉེན་པོ་ལོག་གནོན་གྱི་ཆོས་བཞི་སྟེ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">མཐའ་འཁོབ་འདུལ་ན་དགོས་པ་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">འཁོར་ངན་ལོག་སྒྲུབ་བཟོད་པ་ལ། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">སྙིགས་མའི་དུས་སུ་མཁོ་བ་ཡིན། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་ཏེ། ལུས་སེམས་བདེ་ཞིང་སྐྱིད་ན་ཆོས་མིན་བྱ་བ་སྣ་ཚོགས་བྱེད་འདོད་དུ་འོང་བས། སྐྱིད་པར་སྙམ་པའི་ངོ་བོ་ལ་བལྟས་པས་དངོས་པོར་མ་གྲུབ། སྐྱིད་པར་སྣང་བ་ཙམ་དེ་སེམས་ཅན་རྣམས་ལ་སྦྱིན་ནས་ལམ་དུ་ཁྱེར། སྐྱིད་སྣང་དེའི་དབང་དུ་མི་གཏང་བར་རང་ཚོད་ཐུབ་པར་བྱས་པས་སྐྱིད་ཀྱི་གཉའ་གནོན་ཡིན། སྡུག་བསྔལ་བྱུང་ན་ཡི་མུག་མི་བྱ་བར་ངོ་བོ་ལ་བལྟས་པས་སྟོང་པར་ཡལ། སྡུག་སྣང་དེའི་སྟེང་དུ་སེམས་ཅན་ཐམས་ཅད་ཀྱི་སྡུག་བསྔལ་མི་འདོད་པ་བླང་ཞིང་རང་ཚོད་ཐུབ་པར་བྱས་པས་སྡུག་བསྔལ་མཐའ་དག་གི་མཇུག་སྡུད་པ་ཡིན། མི་མཁོ་མི་འདོད་པ་ཐམས་ཅད་ཐོག་ཏུ་བབས་ན་བདག་གཅེས་འཛིན་བརླག་པའི་གྲོགས་བསམ་ཐོག་འདོད་ཐོག་ཡིན། བདག་འཛིན་ཁྱོད་ལ་འདི་རང་མཁོ། འདི་ཅིས་ཀྱང་བརླག་ཏུ་ཆུག་ཅིག་སྙམ་བློ་བདེ་འབོལ་གྱིས་གཞག ལྟས་ངན་དང་ཆོ་འཕྲུལ་བྱུང་ན་ཅི་ལན། གང་དྲག་སྙམ་པའི་རྣམ་རྟོག་སྣ་ཚོགས་འཆར། དེའི་ཚེ་འདི་དགོས་རྒྱུ་ཡིན། བྱུང་བ་ལེགས། བདག་གཅེས་འཛིན་འདིའི་སྟེང་དུ་ལྟས་ངན་ཐམས་ཅད་སྤུངས་ཤིག་སྙམ་དུ་སྙེམ་འཕྲིག་མེད་པར་གཞག གཉེན་པོ་གཞན་གྱིས་མ་ཐུལ་བའི་ལོག་གནོན་གྱི་ཆོས་བཞིའོ། །</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">བདག་ནི་སྐྱོན་གྱི་རྩ་བ་སྟེ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">རྒྱངས་ཀྱིས་བསྐྱུར་བའི་ཆོས་ཤིག་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">གཞན་ནི་ཡོན་ཏན་གྱི་འབྱུང་ཁུངས་ཏེ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">བཅངས་ཏེ་ལེན་པའི་ཆོས་ཤིག་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">གཉེན་པོ་མཇུག་སྡུད་ཀྱི་ཆོས་གཉིས་ཏེ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">མཐའ་འཁོབ་འདུལ་ན་དགོས་པ་ཡིན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">འཁོར་ངན་ལོག་སྒྲུབ་བཟོད་པ་ལ། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">སྙིགས་མའི་དུས་སུ་མཁོ་བ་ཡིན། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཞེས་གསུངས་ཏེ། མདོར་ན་བློ་སྦྱོང་གི་རྩ་བ་ཐམས་ཅད་རང་དོན་རྒྱང་དུ་བསྐྱུར་བ་དང༌། གཞན་དོན་བཅངས་ཏེ་འཇུག་པ་གཉིས་ལ་འདུས་པས་ཁྲིད་ཀྱི་མཇུག་དོན་བསྡུས་པ་ཡིན་པའི་ཕྱིར་ཉམས་ལེན་གྱི་རྩ་བར་བཟུང་ངོ༌། །</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">ལོག་ཅེར་ལོགས་ལ་ཅེར་ཅེར་ལྟོས། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ཤིག་གེ་བཤིག་ལ་འབོལ་ལེ་ཞོག །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">དེས་ནི་མི་འཆིང་གྲོལ་བར་འདོད། །</span></p>
			<p class="Tibetan-Commentary-Non-Indent"><span class="Tibetan-Commentary _idGenCharOverride-1">ཅེས་པ་ནི་ཉོན་མོངས་པ་དང་རྣམ་རྟོག་ཕྲ་རགས་གང་ཤར་བྱུང་ཡང་དེའི་རྗེས་སུ་འབྲང་ནས་སེམས་ཕྱི་རུ་ཡེངས་ན་ཐ་མལ་པ་དང་ཁྱད་མེད་པར་ལམ་ལོག་པར་འགྱུར་བས། ཁ་ནང་དུ་ཅེར་གྱིས་ལོག་ནས་ངོ་བོ་ལ་ཅེར་གྱིས་བལྟ། བལྟས་པས་མ་མཐོང་བའི་སྟོང་ཉིད་དེའི་ངང་དུ་ཤིག་གེར་བཤིག ལྷོད་ཀྱིས་གློད་ལ་བཞག་པས་རྣམ་རྟོག་ཉོན་མོངས་ཅི་ཙམ་མང་རུང་མི་འཆིང་ཞིང་རང་གྲོལ་ཡེ་ཤེས་ཀྱི་ཚོགས་སུ་འགྱུར་བ་སྟེ། དོན་དམ་བྱང་སེམས་ཀྱི་སྒོམ་རིམ་སྙིང་པོའོ། །</span></p>
			<p class="Tibetan-Regular-Indented"><span class="Tibetan-Commentary _idGenCharOverride-1">དེ་ལྟར་ཇོ་བོ་རྗེ་ལྷ་གཅིག་གི་བཀའ་སྲོལ་ལས་བྱོན་པའི་བློ་སྦྱོང་གི་གདམས་ངག་བརྒྱུད་པ་སོ་སོའི་ཁྲིད་སྲོལ་ཇི་སྙེད་ཅིག་བཞུགས་པའི་ཉམས་ལེན་གྱི་གནད་དོན་ཐམས་ཅད་དོན་བདུན་གྱི་གཞུང་འདིར་འདུ་བས། ཁྲིད་ཡིག་རྒྱས་བསྡུས་མང་པོ་དང༌། དེ་འཆད་པ་པོ་མཐའ་ཡས་པར་བཞུགས་པ་ལས། ཁྱད་པར་འཕགས་པ་རྒྱལ་སྲས་རིན་པོ་ཆེ་ཐོགས་མེད་ཞབས་དང་རྗེ་བཙུན་ཀུན་དགའ་སྙིང་པོའི་ཁྲིད་ཡིག་དག་ལས་ཁྲིད་ཚུལ་ཞིབ་མོར་ཐོབ་པར། སྐྱེས་ཆེན་ཟུང་གི་གསུང་གི་བདུད་རྩིའི་ཉིང་ཁུ་གཅིག་ཏུ་བསྡུས་ཏེ་ལས་དང་པོ་བས་གོ་སླ་གཙོར་བཏོན། གཞན་ཕན་གྱི་བསམ་པ་བཟང་པོ་ཁོ་ནས་འདུས་གསལ་དུ་བསྡེབས་པའོ། །</span></p>
			<p class="Tibetan-Citations-in-Verse_Tibetan-Citations-First-Line"><span class="Tibetan-External-Citations _idGenCharOverride-1">མདོ་སྔགས་ལམ་གྱི་རྩ་བ་སྟེ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">དམ་ཆོས་ཀུན་གྱི་སྙིང་པོའི་བཅུད། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ཟབ་ཅིང་ཉམས་སུ་བླང་བདེ་བ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ཁྲིད་ཚུལ་ཀུན་ལས་རྨད་དུ་བྱུང༌། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ཟབ་ཆོས་འདི་འདྲ་ཐོས་པ་དཀའ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">ཐོས་ནས་ཉམས་སུ་ལེན་པ་དཀའ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">འདི་སྤྱོད་བསོད་ནམས་ནོར་ལྡན་པ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">དེང་སང་ས་སྟེང་གསེར་བཞིན་དཀོན། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">དེས་ན་སྨྲ་མང་ངལ་བའི་རྒྱུ། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">འོན་ཀྱང་གཞན་ཕན་ལྷག་བསམ་གྱིས། །</span></p>
			<p class="Tibetan-Citations-in-Verse_Tibetan-Citations-Middle-Lines"><span class="Tibetan-External-Citations _idGenCharOverride-1">འདི་བྱས་དགེ་བས་ལུས་ཅན་ཀུན། །</span></p>
			<p class="Tibetan-Citations-in-Verse_Tibetan-Citations-Last-Line"><span class="Tibetan-External-Citations _idGenCharOverride-1">བྱང་ཆུབ་སེམས་གཉིས་འབྱོང་བར་ཤོག །</span></p>
			<p class="Tibetan-Commentary-Non-Indent _idGenParaOverride-1"><span class="Tibetan-Commentary _idGenCharOverride-1">ཅེས་པའང་རང་སློབ་ལྔ་རིག་པ་ཀརྨ་མཐུ་སྟོབས་ཀྱིས་རིང་ནས་བསྐུལ་ཞིང་ཉེ་ཆར་བྱང་ཆུབ་ཀྱི་སེམས་རིན་པོ་ཆེ་ལ་མི་འཕྲོག་པའི་འདུན་པས་གཡར་དམ་འཆའ་བ་མཆོག་གི་སྤྲུལ་པའི་སྐུ་ཀརྨ་ཐབས་མཁས་རྣམ་རོལ་དང༌། བླ་མ་ཀརྨ་ངེས་དོན་སོགས་སྒྲུབ་ལ་གཞོལ་བའི་སྐལ་ལྡན་རྣམས་ཀྱི་ཐུགས་དམ་གསལ་འདེབས་སུ། བཞེད་བསྐུལ་ནན་བཅར་གྱི་ངོར་བྱམས་མགོན་ཀརྨ་སི་ཏུའི་འབངས་བློ་གྲོས་མཐའ་ཡས་ཀྱིས། དཔལ་སྤུངས་ཡང་དབེན་ཀུན་བཟང་བདེ་ཆེན་འོད་གསལ་གླིང་དུ་སྦྱར་བས་འགྲོ་བ་མཐའ་ཡས་པ་ལ་ཕན་པར་གྱུར་ཅིག དགེ་ལེགས་འཕེལ།། །།</span></p>
		</div>
</body>
</html>